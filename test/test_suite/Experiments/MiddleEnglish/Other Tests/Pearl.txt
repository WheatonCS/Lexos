MILESTONE
Perle plesaunte to prynces paye to clanly clos in golde so clere oute of oryent I hardyly saye ne proued I neuer her precios pere so rounde so reken in vche araye so smal so smoþe her sydeʒ were quere so euer I jugged gemmeʒ gaye I sette hyr sengeley in synglure allas I lefte hyr in on erbere þurʒ gresse to grounde hit fro me yot I dewyne for dolked of luf daungere of þat pryuy perle with outen spot Syþen in þat spote hit fro me sprange ofte haf I wayted wyschande þat wele þat wont watʒ whyle deuoyde my wrange and heuen my happe and al my hele þat dotʒ bot þrych my hert þrange my breste in bale bot bolne and bele ʒet þoʒt me neuer so swete asange as stylle stounde let to me stele for soþe þer fleten to me fele to þenke hir color so clad in clot O moul þou marreʒ amyry mele My preuy perle with outen spotte þat spot of spyseʒ mot nedeʒ sprede þer such rycheʒ to rot is runnen blomeʒ blayke and blwe and rede þer schyneʒ ful schyr agayn þe sunne flor and fryte may not be fede þer hit doun drof in mosseʒ dunne for vch gresse mot grow of grayneʒ dede no whete were elleʒ to woneʒ wonne of goud vche goude is ay by gonne so semly a sede moʒt fayly not þat sprygande spyceʒ vp ne sponne of þat precios perle wyth outen spotte To þat spot þat I in speche expoun I entred in þat erber grene in augoste in ahyʒ seysoun quen corne is coruen wyth crokeʒ kene on huyle þer perle hit trendeled doun schadowed þis worteʒ ful schyre and schene gilofre gyngure and gromylyoun and pyonys powdered ay by twene ʒif hit watʒ semly on to sene a fayr reflayr ʒet fro hit flot þer wonys þat worþyly I wot and wene my precious perle wyth outen spot Bifore þat spot my honde I spennd for care ful colde þat to me caʒt a deuely dele in my hert denned þaʒ resoun sette my seluen saʒt I playned my perle þat þer watʒ spenned Wyth fyrte skylleʒ þat faste faʒt þaʒ kynde of kryst me comfort kenned my wreched wylle in wo ay wraʒte I felle vpon þat floury flaʒt suche odour tomy herneʒ schot I slode vpon a slepyng slaʒte on þat precos perle with outen spot Fro spot my spyryt þer sprang in space my body onbalke þerbod in sweuen my goste is gon in godeʒ grace inauenture þer meruayleʒ meuen I ne wyste inþis worlde quere þat hit wace bot I knew me keste þer klyfeʒ cleuen to warde aforeste I bere þe face where rych rokkeʒ wer to dyscreuen þe lyʒt of hem myʒt no mon leuen þe glemande glory þat of hem glent for wern neuer wehleʒ þat wyʒeʒ weuen of half so dere adubmente Dubbed wern alle þo downeʒ sydeʒ with crystal klyffeʒ so cler of kynde holte wodeʒ bryʒt aboute hem bydeʒ of bolleʒ as blwe as ble of ynde as bornyst syluer þe lef onslydeʒ þat þike con trylle on vch atynde quen glem of glodeʒ agaynʒ hem glydeʒ wyth schymeryng schene ful schrylle þay schynde þe grauayl þat on grounde con grynde wern precious perleʒ of oryente þe sunne bemeʒ bot blo and blynde In respecte of þat adubbement The adubbemente of þo downeʒ dere garten my goste al greffe for ʒete so frech flauoreʒ of fryteʒ were as fode hit con me fayre refete fowleʒ þer flowen in fryth in fere of flaumbande hweʒ boþe smale and grete bot sytole stryng and gyternere her reken myrþe moʒt not retrete for quen þose bryddeʒ her wyngeʒ bete þay songen wyth aswete asent so gracos gle couþe no mon gete as here and se her adubbement So al watʒ dubbet on dere asyse þat fryth þer fortwne forth me fereʒ þe derþe þer of for to deuyse nis no wyʒ worþe þat tongebereʒ I welke ay forth in wely wyse no bonk so byg þat did me dereʒ þe fyrre in þe fryth þe feier con ryse þe playn þe plonteʒ þe spyse þe pereʒ and raweʒ and randeʒ and rych reuereʒ as fyldor fyn her bnkes brent I wan to a water by schore þat schereʒ lorde dere watʒ hit adubbement The dubbemente of þo derworth depe Wern bonkeʒ bene of beryl bryʒt SWangeande swete þe water conswepe Wyth arownande rourde raykande aryʒt in þe founte þer stonden stoneʒ stepe as glente þurʒ glas þat glowed and glyʒt a stremande sterneʒ quen stroþe men slepe staren in welkyn in wynter nyʒt for vche a pobbel in pole þer pyʒt watʒ Emerad saffer oþer gemme gente þat alle þe loʒe lemed of lyʒt so dere watʒ hit adubbement The dubbement dere of doun and daleʒ of wod and water and wlonk playneʒ bylde in me blys abated my baleʒ for didden my stresse dystryed my payneʒ doun after astrem þat dryʒly haleʒ I bowed in blys bred ful my brayneʒ þe fyrre I folʒed þose floty valeʒ þe more strenghþe of ioye myn herte strayneʒ as fortune fares þer as ho frayneʒ wheþer solace ho sende oþer elleʒ sore þe wyʒ to wham her wylle ho wayueʒ hytteʒ to haue ay more and more More of wele watʒ in þat wyse þen I cowþe telle þaʒ I tom hade for vrþely herte myʒt not suffyse to þe tenþedole of þo gladneʒ glade for þy I þoʒt þat paradyse watʒ þer oþer gayn þo bonkeʒ brade I hoped þe water were a deuyse by twene myrþeʒ by mereʒ made by ʒonde þe broke by slente oþer slade I hope þat mote merked wore bot þe water watʒ depe I dorst not wade and euer me longed amore and more More and more and ʒet wel mare me lyste to se þe broke by ʒonde for if hit watʒ fayr þer I con fare wel loueloker watʒ þe fyrre londe a bowte me con I stote and stare to fynde a forþe faste con I fonde bot woþeʒ mo I wysse þer ware þe fyrre I stalked by þe stronde and euer me þoʒt I schulde not wonde for wo þer weleʒ so wynne wore þenne nwe note me com on honde þat meued my mynde ay more and more More meruayle con my dom adaunt I seʒ byʒonde þat myry mere a crystal clyffe ful relusaunt mony ryal ray con fro hit rere at þe fote þer of þer sete afaunt amayden of menske fulde bonere blysnande whyt watʒ hyr bleaunt I knew hyr wel I hade sen hyr ere as glysnande golde þat man con schere so schon þat schene an vnder schore on lengh I loked to hyr þere þe lenger I knew hyr more and more The more I frayste hyr fayre face her fygure fyn quen I had fonte suche gladande glory con to me glace as lyttel byfore þerto watʒ wonte to calle hyr lyste con me enchace bot baysment gef myn hert abrunt I seʒ hyr in so strange aplace such aburre myʒt make myn herte blunt þenne vereʒ ho vp her fayre frount hyr vysayge whyt as playn ynoʒe þat stonge myn hert ful stray atount and euer þelenger þe more and more More þen me lyste my drede aros I stod ful stylle anddorste not calle wyth yʒen open and mouth ful clos I stod as hende as hawk in halle I hope þat gostly watʒ þat porpose I dred on ende quat schulde byfalle lest ho me eschaped þat I þer chos er þat steuen hir moʒt stalle þat gracios gay with outen galle so smoþe so smal so seme slyʒt ryseʒ vp in hir araye ryalle a precos pyece in perleʒ pyʒt Perleʒ pyʒte of ryal prys þere moʒt mon by grace haf sene quen þat frech as flor delys doun þe bonke con boʒe by dene al blysnande whyt watʒ hir beamnys vpon at sydeʒ and bounden bene wyth þe myryeste margarys at my deuyse þat euer I seʒ ʒet with myn yʒen wyth lappeʒ large I wot and I wene dubbed with double perle and dyʒte her cortel of self sute schene with precios perleʒ al vmbe pyʒte A pyʒt coronne ʒet wer þat gyrle of mariorys and non oþer ston þiʒe pynakled of cler quyt perle wyth flurted flowreʒ perfet vpon to hed hade ho non oþer werle her lere leke al hyr vmbe gon her semblaunt sade for doc oþer erle her ble more blaʒt þen whalleʒ bon as schorne golde schyr her fax þenne schon on schyldereʒ þat legh vnlapped lyʒte her depe colour ʒet wonted non of precios perle in porfyl pyʒte Pyʒt watʒ poyned and vche ahemme at honde at sydeʒ at ouerture wyth whyte perle and non oþer gemme and bornyste quyte watʒ hyr uesture bot a wonder perle with outen wemme in myddeʒ hyr breste watʒ sette so sure amanneʒ dom moʒt dryʒly demme er mynde moʒt malte in hit mesure I hope notong moʒt endure no sauerly saghe say of þat syʒt so watʒ hit clene and cler and pure þat precios perle þer hit watʒ pyʒt Pyʒt in perle þat precios pyse on wyþer half water com doun þe schore no gladder gome heþen in to grece þen I quen ho on brymme wore ho watʒ me nerre þenaunte or nece my joy for þy watʒ much þe more ho profered me speche þat special spyce enclynande lowe in wommon lore caʒte of her coroun of grete tresore and haylsed me wyth a lote lyʒte wel watʒ me þat euer I watʒ bore to sware þat swete in perleʒ pyʒte O perle quod I in perleʒ pyʒt art þou my perle þat I haf playned regretted by myn one on nyʒte much longeyng haf I for þe layned syþen into gresse þou me aglyʒte pensyf payred I am for payned and þou in alyf of lykyng lyʒte in paradys erde of stryf vnstrayned what wyrde hatʒ hyder my iuel vayned and don me in þys del and gret daunger fro we in twynne wern towen and twayned I haf ben a joyleʒ juelere That juel þenne in gemmeʒ gente vered vp her vyse with yʒen graye set on hyr coroun of perle orient and soberly after þenne con ho say syr ʒe haf your tale myse tente to say your perle is al awaye þat is in cofer so comly clente as in þis gardyn gracios gaye here inne tolenge foreuer and play þer mys nei mornyng com neuer here her were aforser for þe in faye if þou were a gentyl jueler Bot jueler gente if þou schal lose þy ioy for agemme þat þe watʒ lef me þynk þe put in amad porpose and busyeʒ þe aboute araysoun bref for þat þou lefteʒ watʒ bot arose þat flowred and fayled as kynde hyt gef now þurʒ kynde of þe kyste þat hyt con close to a perle of prys hit is put in pref and þou hatʒ called þy wyrde aþef þat oʒt of noʒt hatʒ mad þe cler þou blameʒ þe bote of þy meschef þou art no kynde jueler a juel to me þen watʒ þys geste and meleʒ wern hyr gentyl saweʒ I wyse quod I my blysfol beste my grete dystresse þou al to draweʒ to be excused I make requeste I trawed my perle don out of daweʒ now hae I fonde hyt I schal ma feste and wony with hyt in schyr wod schaweʒ and loue my lorde and al his laweʒ þat hatʒ me broʒ þys blys ner now were I at yow byʒonde þise waweʒ I were a ioyfol jueler Iueler sayde þat gemme clene wy borde ʒemen so madde ʒe be þre wordeʒ hatʒ þou spoken at ene vn a vysed forsoþe wern alle þre þou ne woste in worlde quat on dotʒ mene þy worde by fore þy wytte confle þou says þou traweʒ me in þis dene by cawse þou may with yʒen me se anoþer þou says in þys countre þy self schal won with me ryʒt here þe þrydde to passe þys water fre þat may no ioyfol jueler Ihalde þat jueler lyttel to prayse þat loueʒ wel þat he seʒ wyth yʒe and much to blame and vn cortoyse þat lyueʒ oure lorde wolde make alyʒe þat lelly hyʒte your lyf to rayse þaʒ fortune dyd your flesch to dyʒe ʒe setten hys wordeʒ ful westeruays þat loueʒ no þynk bot ʒe hit syʒe and þat ins a poynt osorquydryʒe þat vche god mon may euel by seme to leue notale be true to tryʒe bot þat hys one skyl maydem Deme now þy self if þou con dayly as man to god wordeʒ schulde heue þou saytʒ þou schal won in þis bayly me þynk þe burde fyrst aske leue and ʒet of graunt þou myʒteʒ fayle þou wylneʒ ouer þys water to weue er moste þou ceuer to oþer counsayl þy corse in clot mot calder keue for hit watʒ for garte at paradys greue oure ʒore fader hit con mysseʒeme þurʒ drwry deth boʒ vch ma dreue er ouer þys dam hyn dryʒtyn deme Demeʒ þou me quod I my swete to dol agayn þenne I dowyne now haf I fonte þat I forlete schal I efte for go hit er euer I fyne why schal I hit boþe mysse and mete my precios perle dotʒ me gret pyne what serueʒ tresor bot gareʒ men grete when he hit schal efte with teneʒ tyne now rech I neuer forto declyne ne how fer of folde þat man me fleme when I am partleʒ of perleʒ myne bot durande doel what may men deme Thow demeʒ noʒt bot doel dystresse þenne sayde þat wyʒt why dotʒ þou so for dyne of doel of sureʒ lesse ofte mony mon for gos þe mo þe oʒte better þy seluen blesse and loue ay god and wele and wo for anger gayneʒ þe not a cresse Who nedeʒ schal þole benot so þro for þoʒ þou daunce as any do braundysch and bray þy braþeʒ breme when þou no fyrre may to ne fro þou moste abyde þat he schal deme Deme dryʒtyn euer hym adyte of þe way afote ne wyl he wryþe þy mendeʒ mounteʒ not amyte þaʒ þou for sorʒe be neuer blyþe stynst of þy strot and fone to flyte and sech hys blyþe ful swefte and swyþe þy prayer may hys pyte byte þat mercy schal hyr crafteʒ kyþe hys comforte may þy langour lyþe and þy lureʒ of lyʒtly leme for marre oþer madde morne and myþe al lys in hym to dyʒt and deme Thenne demed I to þat damyselle ne worþe no wrath þe vnto my lorde if rapely raue spornande in spelle my herte watʒ al with mysse remorde as wallande water gotʒ out of welle I doine ay in hys myserecorde rebuke me neuer with wordeʒ felle þaʒ I forloyne my dere endorde bot lyþeʒ me kyndely your counforde pytosly þenkande vpon þysse of care and me ʒemade a corde þat er watʒ grounde of alle my blysse My blysse my bale ʒe hau ben boþe bot much þe bygger ʒet watʒ my mon fro þou watʒ wroken fro vch a woþe I wyste neuer quere my perle watʒ gon now I hit se now leþeʒ my loþe and quen we departed we wern at on god forbede we be now wroþe wemeten so selden by stok oþer ston þaʒ cortaysly ʒe carp con I am bot mol and marereʒ mysse bot crystes mersy and mary and jon þise arn þe grounde of alle my blysse In blysse I se þe blyþely blent and I aman al mornyf mate ʒe take þer on ful lyttel tente þaʒ I hente ofte harmeʒ hate bot now I am here in your presente I wolde bysech wyth outen debate ʒe wolde me say in sobre asente what lyf ʒe lede erly and late for I am ful fayn þat your astate is worþen to worschyp and wele I wysse of alle my joy þe hyʒe gate hit is in grounde of alle my blysse Now blysse burne mot þe bytyde Þen sayde þat lufsoum of lyth and lere and welcum here to walk and byde for now þy speche is to me dere mayster ful mod and hyʒe pryde I hete þe arn heter ly hated here my lorde ne loueʒ not forto chyde for meke arn alle þat woneʒ hym nere and when in hys place þou schal apere be dep deuote in hol mekenesse my lorde þe lamb loueʒ ay such chere þat is þe grounde of alle my blysse A blyssful lyf þou says I lede þou woldeʒ knaw þer of þe stage þow wost wel when þy perle con schede I watʒ ful ʒong and tender of age bot my lorde þe lombe þurʒ hys god hede he toke my self to hys mary age coround me quene in blysse to brede in lengh of dayeʒ þat euer schal wage and sesed in alle hys herytage hys lef as I am holy hysse hys pyese hys prys and hys parage is rote and grounde of alle my blysse Blysful quod I may þys be trwe dyspleseʒ not if I speke errour art þou þe quene of heueneʒ blwe þat al þys worlde schal do honour we leuen on marye þat grace of grewe þat ber a barne of vyrgyn flour þe croune fro hyr quo moʒt remwe bot ho hir passed in sum fauour now for synglerty ohyr dousour we calle hyr fenys of arraby þat freles fleʒe of hyr fasor lyk to þe quen of cortaysye Cortayse quen þenne syde þat gaye knelande to grounde folde vp hyr face makeleʒ moder and myryest may blessed byngyner of vch a grace þenne ros ho vp and con restay and speke me to warde in þat space sir fele here porchaseʒ and fongeʒ pray bot supplantoreʒ none with inne þys place þat emperise al heuenʒ hatʒ and vrþe and helle in her bayly Of erytage ʒet non wyl ho chace for ho is quen of cortaysye The court of þe kyndom of god alyue hatʒ a property in hyt self leyng alle þat may þer inne aryue of alle þe reme is quen oþer kyng and neuer oþer ʒet schal depryue bot vchon fayn of oþereʒ hafyng and wolde her corouneʒ wern worþe þo fyue if possyble were her mendyng bot my lady of quom Iesu con spryng ho haldeʒ þe empyre ouer vus ful hyʒe and þat dyspleseʒ non of oure gyng for ho is quene of cortaysye Of courtaysye as saytʒ saynt poule al arn we membreʒ of Iesu kryst as heued and arme and legg and naule temen to hys body ful trwe and tyste ryʒt so is vch a krysten sawhe alongande lym to þe mayster of myste þenne loke what hate oþer any gawle is tached oþer tyʒed þy lymmeʒ by twyste þy heued hatʒ nauþer greme ne gryste on arme oþer fynger þaʒ þou ber byʒe so fare we alle wyth luf and lyste to kyng and quene by cortaysye Cortayse quod I I leue and charyte grete be yow among bot my speche þat yow ne greue þy self in heuen ouer hyʒ þou heue to make þe quen þat watʒ so ʒonge What more honour moʒte he acheue þat hade endured in worlde stronge and lyued in penaunce hys lyueʒ longe with bodyly bale hym blysse to byye what more worschyp moʒt ho fonge þen corounde be kyng; by cortayse That cortayse is to fre of dede ʒyf hyt be soth þat þou coneʒ saye þou lyfed not two ʒer in oure þede þou cowþeʒ neuer god nauþer plese ne pray ne neuer nawþer pater ne crede and quen mad on þe fyrst day I may not traw so god me spede þat god wolde wryþe so wrange away of countes damysel parmafay Wer fayr in heuen to halde a sstate oþer elleʒ a lady of lasse aray bot a quene hit is to dere a date þer is no date of hys god nesse þen sayde to me þat worþy wyʒte for al is trawþe þat he con dresse and he may do no þynk bot ryʒt as mathew meleʒ in your messe in sothfol gospel of god al myʒt in sample he can ful grayþely gesse and lykneʒ hit to heuen lytʒe my regne he saytʒ is lyk on hyʒt to alorde þat hade a uyne I wate of tyme of ʒere þe terme watʒ tyʒt to labor vyne watʒ dere þe date þat date of ʒere wel knawe þys hyne Þe lorde ful erly vp he ros to hyre werkmen to hys vyne and fyndeʒ þer summe to hys porpos into acorde þay con de clyne for apene on a day and forth þay gotʒ wryþen and worchen and don gret pyne keruen and caggen and man hit clos aboute vnder þe lorde to marked totʒ and ydel men stande he fyndeʒ þerate why stande yogh;e ydel he sayde to þos ne knawe ʒe of þis day no date Er date of daye hider arn we wonne sowatʒ al samen her answar soʒt we haf standen her syn ros þe sunne and no mon byddeʒ vus do ryʒt noʒt gos in to my vyne dotʒ þat ʒe conne so sayde þelorde and made hit toʒt what resonabele hyre be naʒt berunne I yow pray in dede and þoʒte þay wente in to þe vyne and wroʒte and al day þe lorde þus ʒede his gate and nw men to hys vyne he broʒte Wel neʒ wyl day watʒ passed date At þe day of date of euensonge on oure byfore þe sonne go doun he seʒ þer ydel men ful stronge and sade to hen with sobre soun wy stonde ʒe y del þise dayeʒ longe þay sayden her hyre watʒ nawhere boun gotʒ to my vyne ʒemen ʒonge and wyrkeʒ and dotʒ þat at ʒe moun sone þe worlde by com wel broun þe sunne watʒ doun and and hit wex late to take her hyre he made fumoun þe day watʒ al apassed date The date of þe daye þe lorde con knaw called to þe reue lede pay þe meyny gyf hem þe hyre þat I hem owe and tyrre þat non me may reprene set hem alle vpon arawe and gyf vchon in lyche apeny by gyn at þe laste þat standeʒ lowe tyl at þe fyrste þat þou atteny and þenne þe fyrst by gonn;e to pleny and sayden þat þay hade trauayled sore þese bot on oure hem con streny vus þynk vus oʒe to take more More haf we serued vus þynk so þat suffred han þe dayeʒ hete þenn þyse þat wroʒt not houreʒ two and þou dotʒ hem vus to counterfete þenne sayde þe lorde to omof þo frende no wanig I wyl þe ʒete take þat is þyn owne and go and I hyred þe for apeny agrete quy by gynneʒ þou now to þrete watʒ not apene þy couenaunt þore fyrre þen couenaunde is noʒt to plete wy schalte þou þenne ask more More weþer louyly is me my gyfte to do wyth myn quat so me lykeʒ oþer elleʒ þyn yʒe tolyþer is lyfte for I am gonde and non by swykeʒ þus schal I quod kryste hit skyfte þe laste schal be þe fyrst þat strykeʒ and þe fyrst þe laste be he neuer so swyft for mony ben calle þaʒ fewe be mykeʒ þus pore men her part ay pykeʒ þaʒ þay comlate and lyttel wore and þaʒ her sweng wyth lyttel at slykeʒ þe merci of god is much þe more More haf I of joye and blysse here inne of lady schyp gret and lyueʒ blom þen alle þe wyʒeʒ in þe worlde myʒt wynne by þe way of ryʒt to aske dome wheþer welnygh now I con bygynne in euentyde into þe vyne I come fyrst of my hyre my lorde con mynne I watʒ payed anon of al and sum ʒet oþer þer werne þat toke more tom þat swange and swat for long ʒore þat ʒet of hyre no þynk þay nom par aunter noʒt schal to ʒere more Then more I meled and sayde apert me þynk þy tale vn resoun able goddeʒ ryʒt is redy and euer mor rert oþer holy wryt is bot afable in sauter is sayd averce ouerte þat spekeʒ apoynt determynable þou quyteʒ vchon as hys desserte þou hyʒe kyng ay pertermynable now he þat stod þe long day stable and þou to payment com hym byfore þenne þe lasse in werke to take more able and euer þe lenger þe lasse þe more Of more and lasse in godeʒ ryche þat gentyl sayde lys no joparde for þer is vch mon payed inlyche wheþer lyttel oþer much be hys rewarde for þe gentyl cheuentayn is no chyche queþer so euer he dele nesch oþer harde he laueʒ hys gyfteʒ as water of dyche oþer goteʒ of golf þat neuer charde hys fraunchyse is large þat euer dard to hym þat matʒ in synne rescogh no blysse betʒ fro hem reparde for þe grace of god is gret I nogh Bot now þou moteʒ me for to mate þat I my peny haf wrang tan here þou sayʒ þat I þat com to late am not worþy so gret bere where wysteʒ þou euer any bourne abate euer so holy in hys prayere þat heneforfeted by sunkyn gate þe mede sum tyme of heueneʒ clere and ay þe ofter þe alder þay were þay laften ryʒt and wroʒten wogh mercy and grace moste hem þen stere for þe grace of god is gret in noʒe bot in nogh of grace hatʒ innocent as sone as þay arn borne bysyne in þe water of babtem þay dyssente þen arne þay boroʒt in to þe vyne anon þe day with derk endente þe myʒt of deth dotʒ to enclyne þat wroʒt neuer wrang er þenne þay wente þe gentyle lorde þenne payeʒ his hyne þay dyden hys heste þay wern þere ine why schulde he not her labour alow ʒys and pay hym at þe fyrst fyne for þe grace of god is gret in nogh I noʒe is knawen þat man kyn grete fyrste watʒ wroʒt to blysse parfyt oure forme fader hit con forfete þurʒ an apple þat he vpon con byte al wer we dampned for þat mete to dyʒe in doel out of delyt and syþen wende to helle hete þer inne to won withoute respyt bot þer on com abote as tyt ryche blod ran on rode so rogh and wynne water þen at þat plyt þe grace of god wex gret in nogh In nogh þer wax out out of þat welle blod and water of brode wounde þe blod vus boʒt fro bale of helle and delyuered vus of þe deth secounde þe water is baptem þe soþe to telle þat folʒed þe glayue so grymly grounde þat wascheʒ away þe gylteʒ felle þat adam wythinne deth vus drounde now is þer noʒt in þe worlde rounde by twene vus and blysse bot þat he with droʒ and þat is restored in sely stounde and þe grace of god is gret in nogh Grace in nogh þemon may haue þat synneʒ þenne new ʒif hym repente bot with sorʒ and syt he mot hit craue and byde þe payne þer to is bent bot resoun of ryʒt þat con not raue saueʒ euer more þe innosseent hit is a dom þat neuer god gaue þat euer þe gyltleʒ schulde be schente þe gyltyf may contryssyoun hente and be þurʒ mercy to grace þryʒt bot he to gyle þat neuer glente at in oscence is saf and ryʒte ryʒt þus þus I knaw wel in þis cas two men to saue is god byskylle þe ryʒt wys man schal se hys fille þe harmleʒ haþel schal com hym tylle þe sauter hyt satʒ þus; in apace lorde quo schal klymbe þy hyʒ hylleʒ oþer rest withinne þy holy place hymself to on sware he is not dylle hondelyngeʒ harme þat dyt not ille þat is of hert boþe clene and lyʒt þer schal hys step stable stylle þe innosent is ay saf by ryʒt The ryʒtwys man also sertayn aproche heschal þat proper pyle þat takeʒ not her lyf in vayne ne glauereʒ her ineʒbor wyth no gyle of þys ryʒt wys saʒ salamon playn how kyntly oure con aquyle by wayeʒ ful streʒt he con him strayn and scheued hym þe rengne of god a whyle as quo says lo ʒon louely yle þou may hit wynne if þou be wyʒte bot hardyly with oute peryle þe innosent is ay saue by ryʒte An ende ryʒtwys men ʒet saytʒ agome Dauid in sauter if euer ʒe seʒ hit lorde þy seruaunt draʒ neuer to dome sor non lyuyande to þe is justyfyet for þy to corte quen þou schal com þer alle oure causeʒ schal be tryed alegge þeryʒt þou may be in nome by þys ilke spech I haue asspyed bot he on rode þat blody dyed delfully þurʒ hondeʒ þryʒt gyue þe to passe when þou arte tryed by innocens and not by ryʒte Ryʒtwysly quo con rede he loke on bok and be awayed how Iesu hym welke inare þede and burneʒ her barneʒ vnto hym brayde for happe and hele þat fro hym ʒede to touch her chylder þay fayr hym prayed his dessypeleʒ with blame let be hym bede and wyth her resouneʒ fulfele restayed Iesu þenne hem swetelysayde do way let chylder vnto me tyʒt to suche is heuen ryche arayed þe innocent is ay saf by ryʒt Iesu con calle to hym hys mylde and sayde hys ryche no wyʒ myʒt wynne bot he com þyder ryʒt as achylde oþer elleʒ neuer more com þer inne harmleʒ trwe and vnde fylde with outen mote oþer mascle of sulpande synne quen such þer cnoken on þe bylde tyt schal hem men þeʒate vnpynne þer is þe blys þat connnot blynne þat þe jueler soʒte þurʒ perre pres and solde alle hys goud boþe wolen and lynne to bye hym a perle watʒ mascelleʒ This makelleʒ perle þat boʒt is dere þe joueler gef fore alle hys god is lyke þe reme of heuenesse clere so sayde þe fader of folde and flode for hit is wemleʒ clene and clere and endeleʒ rounde and blyþe of mode and commune to alle þat ryʒtywys were lo euen in myddeʒ my breste hit stode my lorde þe lombe þat schede hys blode he pyʒt hit þere in token of pes I rede þe forsake þe worlde wode and porchace þy perle maskelles O maskeleʒ perle in perleʒ pure þat bereʒ quod I þe perle of prys quo formed þe þy fayre fygure þat wroʒt þy wede he watʒ ful wys þy beaute com neuer of nature pymalyon paynted neuer þy vys ne aryxtotel nawþer by hys lettrure of carpe þe kynde þese properteʒ þy colour passeʒ þe flour delys þyn angel hauyng so clene corteʒ breue me bryʒt quat kyn offys bereʒ þe perle so maskelleʒ My makeleʒ lambe þat al may bete quod scho my dere destyne meches to hys make al þaʒ vn mete sum tyme semed þat assemble when I wente fro yor worlde wete he calde me to hys bonerte cum hyder to me my lemman swete for mote ne spot is non in þe he gef me myʒt and als bewte in hys blod he wesch my wede ondese and coronde clene in verrgynte and pyʒt me in perleʒ maskelleʒ Why maskelleʒ bryd þat bryʒt con flambe þat reiateʒ hatʒ so ryche and ryf quat kyn þyng may be þat lambe þat þe wolde wedde vnto hys vyf ouer alle oþer so hyʒ þou clambe to lede with hym soladyly lyf so mony acomly on vunder cambe for kryst han lyued in much stryf and þou con alle þo dere out dryf and fro þat maryag al oþer depres al only þyself sostout and styf a makeleʒ may and maskelleʒ Maskelles quod þat myry quene vnblemyst I am wyth outen blot and þat may I with mensk menteene bot makeleʒ quene þenne sade I not þe lambes vyueʒ in blysse we bene a hondred and forty þowsande flot as in þe apocalyppeʒ hit is sene sant johun hem syʒ al in aknot on þe hyl of syon þat semly clot þe apostel hem segh in gostly drem arayed to þe weddyng in þat hyl coppe þe nwe cyte o Jerusalem Of Jerusalem I inspeche spelle If þou wyl knaw what kyn he be my lombe my lorde my dere juelle my ioy my blys my lemman fre þe profete ysaye of hym con melle pitously of hys de bonerte þat gloryous gyltleʒ þat mon con quelle with outen any sake of felonye as a schep to þe slaʒt þer lad watʒ he and as lombe þat clypper in hande men so closed he hys mouth fro vch query quen jueʒ hym iugged in Jerusalem In Jerusalem watʒ my lemman slayn and rent on rode with boyeʒ bolde al oure baleʒ to bere ful bayn he toke on hym self oure careʒ colde with boffeteʒ watʒ hys face flayn þat watʒ so fayr onto by holde for synne he set hym self in vayn þat neuer hade non hym self to wolde for vus he lette hym flyʒe and folde and brede vpon aloft wys bem as meke as lomp þat no playnt tolde for vus he swalt in Jerusalem Jerusalem jordan and galalye þer as baptysed þe goude saynt jon his wordeʒ acorded to ysaye when Iesu con to hym warde gon he sayde of hym þys professye lo godeʒ lombe as trwe as ston þat dotʒ away þe synneʒ dryʒe þat alle þys worlde hatʒ wroʒt vpon hym self ne wroʒt neuer ʒet non wheþer on hym self he con al clem hys generacyoun quo recen con Þat dyʒed for vus in Jerusalem Jn Jerusalem þus my lemman swatte twyeʒ for lombe watʒ taken þere by trw recorde of ayþer prophete for mode so meke and al hys fare þe þryde tyme is þerto ful mete in apokalypeʒ wryten ful ʒare in mydeʒ þe trone þere saynteʒ sete þe apostel iohun hym saytʒ as bare besaude þe boke with leueʒ sware þere seuen syngnetteʒ wern sette in seme and at þat syʒt vche douth con dare in helle in erþe and Jerusalem Thys Jerusalem lombe hade neuer pechche of oþer huee bot quyt jolyf þat mot ne masklle moʒt on streche for wolle quyte so ronk and ryf for þy vche saule þat hade neuer tethe is to þat lombe a worthyly wyf and þaʒ vch day astore he feche among vus commeʒ non oþer strot ne stryf bot vchon eule we wolde were fyf þemo þe myryer so god me blesse in compayny gret our luf con þryf in honour more and neuer þelesse lasse of blysse may non vus bryng þat beren þys perle vpon oure brreste for þay of mote con þe neuer mynge of spotleʒ perleʒ þa beren þe creste al þaʒ oure corses in clotteʒ clynge and ʒe remen for rauþe wyth outen reste we þurʒ outly hauen cnawyng of on dethe ful oure hope is drest þe lonbe vus gladeʒ oure care is kest he myrþeʒ vus alle at vch ames vchoneʒ blysse is breme and beste and neuer oneʒ honour ʒet neuer þeles leste les þow leue my tale faran lestles þou leue my talle farande in appocalyppece is wryten in wro I segh says johun þe loumbe hym stande on þe mount of syon ful þryuen and þro and wyth hym maydenneʒ an hundreþe þowsande and fowre and forty þowsande mo on alle her forhedeʒ wryten I fande þe lombeʒ nome hys fadereʒ also ahue fro heuen I herde þoo lyk flodeʒ fele laden runnen on resse and as þun;der þroweʒ in torreʒ blo þat bote I leue watʒ neuer þe les Nauþeles þaʒ hit schowted scharpe and ledden londe al þaʒ hit were anote ful nwe I herde hem warpe to lysten þat watʒ ful lufly dere as harporeʒ harpen in her harpe þat nwe songe þay songen ful cler in sounande noteʒ a gentyl carpe fulfayre þe modeʒ þay fonge in fere ryʒt byfore godeʒ chayere and þe fowre besteʒ þat hym obes and þe alder men so sadde of chere her songe þay songen neuer þe les Nowþe lese non watʒ neuer so quoynt for alle þe crafteʒ þat euer þay knewe þat of þat songe myʒt synge apoynt bot þat meyny þe lombe þay swe for þay arn boʒt fro þe vrþe aboynte as newe fryt to god fuldue and toþe gentyl lombe hit arn amoynt as lyk to hym self of lote and hwe for neuer lesyng ne tale vn trwe ne towched her tonge for no dysstresse þat moteles meyny may neuer remwe fro þat maskeleʒ mayster neuer þe les Neuer þe les let bemy þonc quod I my perle þaʒ I appose I schulde not tempte þy wyt so wlonc to krysteʒ chambre þat art Ichose I am bot mokke and mul among and þou so ryche a reken rose and bydeʒ here by þys blysful bonc þer lyueʒ lyste may neuer lose now hynde þat sympelnesse coneʒ enclose I wolde þe aske a þynge expresse and þaʒ I be bustwys as ablose let my bone vayl neuer þe lese Neuer þe lese cler I yow by calle if ʒe con se hyt be to done as þou art gloryous with outen galle With nay þou neuer my ruful bone haf ʒe no woneʒ in castel walle ne maner þer ʒe may mete and won þou telleʒ me of Jerusalem þe ryche ryalle þer dauid dere watʒ dyʒt on trone bot by þyse holteʒ hit con not hone bot in judee hit is þat noble note as ʒe ar maskeleʒ vnder mone your woneʒ schulde be wyth outen mote þys moteleʒ meyny þou coneʒ of mele of þousandeʒ þryʒt so gret aroute agret cete for ʒe arn fele yow by hod haue with outen doute socumly apakke of joly juele wer euel don schulde lyʒ þer oute and by þyse bonkeʒ þer I con gele and I se nobygyng nawhere aboute I trowe al one ʒe lenge and loute to loke on þe glory of þys gracous gote if þou hatʒ oþer bygyngeʒ stoute now tech me to þat myry mote That mote þou meneʒ in judy londe þat specyal spyce þen to me spakk þat is þe cyte þat þe lombe con fonde to soffer me sor for maneʒ sake þe olde Jerusalem to vnder stonde for þere þe olde gulte watʒ don to slake bot þe nwe þat lyʒt of godeʒ sonde þe apostel in apocalyppce in theme con take þe lompe þer with outen spotteʒ blake hatʒ ceryed þyder hys fayre flote and as hys flok is with outen flake so is hys mote withouten moote Of moteʒ two to carpe clene and Jerusalem hyʒt boþe nawþeles þat nys to yow no more to mene bot cete of god oþer syʒt of pes in þat on oure pes watʒ mad at ene with payne to suffer þe lombe hit chese in þat oþer is noʒt bot pes to glene þat ay schal laste with outen reles þat is þe borʒ þat we to pres fro þat oure fresch be layd to rote þer glory and blysse schal euer encres to þe meyny þat is with outen mote Moteleʒ may so meke and mylde þen sayde I to þat lufly flor bryng me to þat bygly hylde and let me se þy blyssful bor þat schene sayde þat god wyl schylde þou may not enter withinne hys tor bot of þe lombe I haue þe aquylde for a syʒt þer of þurʒ gret fauor vt wyth cose þat clene cloystor þou may bot in wyth not afote to strech in þe strete þou hatʒ no vygour bot þou wer clene with outen mote If I þis mote þe schal vn hyde bow vp to warde þys borneʒ heued and I an endeʒ þe on þis syde schal sve tyl þou to ahil be veued þen wolde no lenger byde bot lurked by launceʒ so lufly leued tyl on a hyl þat I asspyed and blusched on þe burgh as I forth dreued by ʒonde þe brok fro me warde keued þat schyrrer þen sunne with schafteʒ schon in þe apokalypce is þe fasoun preued as deuyseʒ hit þe apostel jhoun As jhun þe apostel hit syʒ with syʒt I syʒe þat cyty of gret renoun Jerusalem so nwe and ryally dyʒt as hit watʒ hyʒt fro þe heuen adoun þe borʒ watʒ al of brende golde bryʒt as glemande glas burnist broun with gentyl gemmeʒ an vnder pyʒt with banteleʒ twelue on basyng boun þe foundementeʒ twelue of riche tenoun vch tabelment watʒ a serlypeʒ ston as derely deuyseʒ þis ilk toun in apocalyppeʒ þe apostel johun AS þise stoneʒ in writ con nemme I knew þe name after his tale jasper hyʒt þe fyrst gemme þat I on þe fyrst basse con wale he glente grene in þe lowest hemme saffer helde þe secounde stale þe calsydoyne þenne with outen wemme in þe þryd table con purly pale þe emerade þe furþe so grene of scale þe sardonyse þe fyfþe ston þe sexte þe rybe he con hit wale in þe apocalyppce þe apostel johun ʒet joyned johun þe crysolyt þe seuenþe gemme in fundament þe aʒtþe þe beryl cler and quyt þe topasye twynne how þe nente endent þe crysopase þe tenþe is tyʒt þe jacyngh þe enleuenþe gent þe twelfþe þe gentyleste in vch aplyt þe amatyst purpre with ynde blente þe walabof þe bantels bent ojasporye as glas þat glysnande schon I knew hit by his deuysement in þe apocalyppeʒ þe apostel jhun as johun deuysed ʒet saʒ I þare þise twelue de gres wern brode and stayre þe cyte stod abof ful sware as longe as brode as hyʒe ful fayre þe streteʒ of golde as glasse al bare þe wal of jasper þat glent as glayre þe woneʒ with inne enurned ware wyth alle kynneʒ perre þat moʒt repayre þenne helde vch sware of þis manayre twelue forlonge space er euer hit fon of heʒt of brede of lenþe to cayre for meten hit syʒ þe apostel johun As johun hym wryteʒ ʒet more I syʒe vch pane of þat place had þre ʒateʒ so twelue in poursent I con asspye þe portaleʒ pyked of rych plateʒ and vch ʒate of amargyrye aparfyt perle þat neuer fateʒ vchon in scrypture aname con plye of israel barneʒ folewande her dateʒ þat is to say as her byry whateʒ þe aldest ay fyrst þer on watʒ done such lyʒt þer lemed in alle þe strateʒ hem nedde nawþer sunne ne mone Of sunne ne mone had þay no nede þe self god watʒ her lambe lyʒt þe lombe her lantyrne with outen drede þurʒ hym blysned þe borʒ al bryʒt þorʒ woʒe and won my lokyng ʒede for sotyle cler noʒt lette no lyʒt þe hyʒe trone þer moʒt ʒe hede With alle þe apparaylmente vmbe pyʒte as iohun þe appostel in termeʒ tyʒte þe hyʒe godeʒ self hit set vpone a reuer of þe trone þer ran out ryʒte watʒ bryʒter þen boþe þe sunne and mone Sunne nemone schon neuer so swete a þat foysoun flode out of þat flet swyþe hit swange þurʒ vch astrete withouten fylþe oþer galle oþer glet kyrk þer inne watʒ non ʒete chapel ne temple þat euer watʒ set þe al myʒty watʒ her mynyster mete þe lombe þe saber fyse þer to reget þe ʒateʒ stoken watʒ neuer ʒet; bot euer more vpen at vch alone þer entreʒ non to take reset þat bereʒ any spot an vndeʒ mone The mone may þer of acroche no myʒte to spotty ho is of body to grym and al so þer ne is neuer nyʒt what schulde þe mone þer compas clym and to euen wyth þat worþly syʒt þat schyneʒ vpon þe brokeʒ brym þe planeteʒ arn in to pouer aplyʒt and þe self sunne fulfer to dym aboute þat water arn tres ful schym þat twelue fryteʒ of lyf con bere ful sone twelue syþeʒ on ʒer þay beren ful frym and renowleʒ nwe in vche amone An vnder mone so gret merwayle no fleschly hert ne myʒt endeure as quen I blusched vpon þat baly so ferly þer of watʒ þe fasure I stod as stylle as dased quayle for ferly of þat french fygure þat felde I nawþer reste ne trauayle so watʒ I rauyste wyth glymme pure for I dar say with conciens sure hade bodyly burne abiden þat bone þaʒ alle clerkeʒ hym hade in cure his lyf wer loste an vnder mone Ryʒt as þe maynful mone con rys er þenne þe day glem dryue aldoun so sodanly on awonder wyse watʒ war of aprosessyoun þis noble cite of ryche enpresse watʒ sodanly ful with outen sommoun of such vergyneʒ in þe same gyse þat watʒ my blysful an vnder croun and coronde wern alle of þe same fasoun depaynt in perleʒ and wedeʒ qwyte in vchoneʒ breste watʒ lounden boun þe blysful perle with outen delyt with gret delyt þay glod in fere on golden gateʒ þat glent as glasse hundreth þowsandeʒ I wot þer were and alle in sute her liureʒ wasse tor to knaw þe gladdest chere þe lombe byfore con proudly passe wyth horneʒ seuen ofred glode cler as praysed perleʒ his wedeʒ wasse towarde þe throne þay trone atras þaʒ þay wern fele no pres in plyt bot mylde as maydeneʒ seme at mas so droʒ þay forth with gret delyt Delyt þat hys come encroched to much hit were of for to melle þise alder men quen he aproched grouelyng to his fete þay felle legyounes of aungeleʒ to geder noched þer kesten ensens of swete smelle þen glory and gle watʒ nwe abroched al songe to loue þat gay juelle þe steuen moʒt stryke þurʒ þe vrþe to helle þat þe vertues of heuen of joye endyte to loue þe lombe his meyny in melle I wysse I laʒt a gret delyt Delit þe lombe forto deuise with much meruayle in mynde went best watʒ he blyþest and moste to pryse þat euer I herde of speche spent so worþly whyt wern wedeʒ hys his lokeʒ symple hym self so gent bot a wounde ful wyde and weete con wyse an ende his hert þurʒ hyde to rente of his quyte syde his blod out sprent a las þoʒt I who did þat spyt ani breste for bale aʒt haf for brent er he þer to hade had delyt The lombe delyt non lyste to wene þaʒ he were hurt and wounde hade in his sembelaunt watʒ neuer sene so wern his glenteʒ gloryous glade I loked among his meyny schene how þay wyth lyf wern laste and lade þen saʒ I þer my lyttel quene þat I wende had standen by me in sc@ha;de lorde much of mirþe watʒ þat ho made among her fereʒ þat watʒ so quyt þat syʒt me gart to þenk to wade for luf longyng in gret delyt Delyt me drof in yʒe and ere my maneʒ mynde to maddyng malte quen I seʒ my frely I wolde be þere byʒonde þe water þaʒ ho were walte I þoʒt þat no þyng myʒt me dere to fech me bur and take me halte and to start in þe strem schulde non me stere to swymme þe remnaunt þaʒ I þer swalte bot of þat munt I watʒ bi talt When I schulde start in þe strem a straye out of þat caste I watʒ by calt hit watʒ not at my prynceʒ paye hit payed hym not þat I so flonc ouer meruelous mereʒ so mad arayd of raas þaʒ I were rasch and ronk ʒet rapely þer inne I watʒ restayed for ryʒt as I sparred vnto þe bonc þat brathe out of my drem me brayde þen wakned I in þat erber wlonk my hede vpon þat hylle watʒ layde þer as my perle to grounde strayd I raxled and fel in gret affray and sykyng to my self I sayd now alle to þat prynceʒ paye Me payed ful ille to be out fleme so sodenly of þat fayre regioun fro alle þo syʒteʒ so quykeʒ and queme alongeyng heuy me strok in swone and rewfully þenne I con to reme O perle quod I of rych renoun so watʒ hit me dere þat þou con deme in þys veray a vysyoun inf hit be ueray and soth sermoun þat þou so stykeʒ in garlande gay so wel is me in þys doel doungoun þat þou art to þat prynseʒ paye To þat prynceʒ paye hade þay bente and ʒerned no more þen watʒ me geuen and halden me þer in trwe entent as þe perle me prayed þat watʒ so þryuen as helde drawen to goddeʒ present to mo of his mysterys I hade ben dryuen bot ay wolde man of happe more hente þen moʒten by ryʒt vpon hem clyuen þer forde my ioye watʒ sone to riuen and I kaste of kytheʒ þat lasteʒ aye lorde mad hit arn þat agayn þe stryuen oþer proferen þe oʒt agayn þy paye To pay þe prence oþer sete saʒte hit is ful eþe to þe god krystyin for I haf founden hym boþe day and naʒte a god a lorde a frende ful fyin ouer þis hyul þis lote I laʒte for pyty of my perle enclyin and syþen to god I hit by taʒte in krysteʒ dere blessyng and myn þat in þe forme of bred and wyn þe preste vus scheweʒ vch a daye he gef vus to be his homly hyne Ande precious perleʒ vnto his pay Amen. Amen. MILESTONE 
