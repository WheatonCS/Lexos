Epistel of meidenhad meidene frome þe psalmwruhte spekeþ i þe sawter towart godes spuse þet is euch meiden þet haueþ meiiþ þeawes and seiþ Iher me dohter bihald and bei þin eare and forȝet ti folc and tines feader hus Nim ȝeme hwet euch worþ beo sunderliche to seggen Iher me dohter he seiþ dohter he cleopeþ hire forþi þet ha understonde þet he hire luueliche liues luue leareþ as feader ah his dohter ant heo him as hire feader þe bliþeluker lustin Iher me deore dohter þet is ȝeornne lustne me wiþ earen of þi heauet Ant bihald þet is opene to understonde me þe ehnen of þin heorte Ant bei þin eare þet is beo buhsum to mi lare Ant hwet is nu þis lare þet tu nimest se deopliche and learst me se ȝeone sic low þis forȝet ti folc and tines feader hus Þi folc he cleopeþ dauiþ Þe ȝederunge inwiþ þe of fleschliche þonkes þe leaþieþ þe and dreaieþ wiþ har procunges to flesliche fulþen to licomliche lustes ant eggiþ þe to brudlac and to weres cluppunge ant makied þe to þenchen hwuch delit were þrin hwuch eise i þe richedom þet þeos leafdis habbeþ Hu muche mahte of inker streon awakenin A fals folc of swikel read as þi muþ uleþ as þu schawest forþ al þet god þuncheþ ant helest al þet bittri bale þet is þer under and al þet muchele lure þet ter of ariseþ Forȝet al þis folc mi deorewrþe dohter seiþ dauiþ þe witege þet is þes þonkes warp ut of þin heorte þis is babilones folc þe deofles here of helle þet is umbe forte leaden into þe worldes þeowdom Syones dohter Syon wes sumhwile icleopet þe hehe tur of ierusalem and syon ase muchel on englische ledene ase heh sihþe and bitacneþ þis tur þe hehnesse of meiþhad þe bihald as of heh alle widewen under hire ant weddede baþe for þeos ase flesches þrealles beoþ i worldes þeowdom and wunieþ lahe on eordþe ant meiden stont þurh heh lif i þe tur of ierusalem Nawt of lah on eorþe ah of þe hehe in heouene þe is bitacnet þurh þis of þet syon ha bihalt al þe worlt under hire and þurh englene lif lade and heouenlich þet ha lead þah ha licomliche wunie up on eorþe ant is as i syon þe hehe tur of heouene free ouer alle from worldliche weanen Ah babilones folc þet ich ear nempnede þe deofles here of helle þet beoþ flesches lustes þ feondes eggunge weorriþ and warpeþ eauer towart tis tur forte keasten hit adun and drahen into þeowdom þet stont se hehe þerin and is icleopeþ forþi Syones dohter Ant nis ha witerliche akeast and in to þeowdom idrahen þe of se swiþe heh stal of se muche dignete and swuch wurþschipe as hit is to beo godes spuse ihesu cristes brude þe lauerdes leofmon þet alle þinges buheþ of al worlt leafdi as he is of lauerd ilich him in halschipe vnwemmet as he is and þet eadi meiden his deorrewurþe moder ilich his hali engles and his heste halhen se freo of hire seoluen Ha nawhit ne þearf of oþer þing þenchen bute ane of hire leofmon wiþ treowe luue cwemen For he wule carie for hire þet ha haueþ itake to of al þet hire bihoueþ hwil ha riht luueþ him wiþ soþe bileaue Nis ha þenne sariliche as ich seide ear akeast and into þeowdom idrahen þe of se muchel hehschipe and se seli freodom schal lihte se lahe into a monnes þeowdom swa þet naueþ nawt freo of hire seoluen and trukien for a mon of lam þe heouenliche lauerd and lutlin hire leafdischipe ase muchel as hire leatere were is leasse wurþ and leasse haueþ þen hefde ear hire earre and of godes brude and his freo dohter for ba to ȝederes ha is biki meþ þeow under mon and his þrel to don al and drehen þet him likeþ ne sitte hit hire se uuele and of se seli sikernesse as ha wes and mahte beon under godes warde deþ hire in to drechunge to dihten hus and hinen and to se monie earmden to carien for se feole þing teonen þolien and gromen and scheomen umbe stunde drehen se moni wa for se wac hure As þe worlt forȝelt eauer ed ten ende Nis þeos witerliche akeast Nis þis þeowdom inoh Aȝein þet ilke freolec þet ha hefde hwil ha wes Syones dohter Ant þah nis inempnet her nawt of heouenliche luren þe passiþ alle wiþuten euenunge Sikerliche swa hit feareþ Serue godd ane and alle þing schule þe turne to gode and tac þe to him treowliche and tu schalt beo freo from alle worldliche weanen ne mei nan uuel hearmi þe for as seinte pawel seiþ alle þing turneþ þen gode to gode ne mei na þing wonti þe þe berest him þet al wealt in wiþ þi breoste and swuch swettnesse þu schalt ifinden in his luue and in his seruise and habbe se muche murhþe þrof and licunge i þin heorte þet tu naldest changin þet stat þet tu liuest in forte cwen icrunet Se hende is ure lauerd þet nule he nawt þet his icorene beon her wiþute mede for se muchel confort is in his grace þet al ham sit þet ha seoþ Ant þah hit þunche oþre men þet ha drehen hearde hit ne derueþ ham nawt Ah þuncheþ ham softe and habbeþ mare delit þrin þen ei oþer habbe i licunge of þe worlt þis ure lauerd ȝeueþ ham her as on earnnesse of eche mede þet schal cume þrefter þus habbeþ godes freond al þe frut of þis worlt þet ha forsaken habbeþ o wunderliche wise and heouene ed ten ende Nu þenne on oþer half nim þe to þe worlde and eauer se þu mare hauest se þe schal mare trukien and seruin hwen þu naldest godd þes fikele worlt ant frakele and schalt beo sare ideruet under hire as hire þreal on a þusent wisen Aȝeines an licunge habben twa ofþunchunge and se ofte beon imaket earm of an eþlich mon þet tu list under for nawt oþer fornohtunge þet te schal laþi þi lif and bireowe þi siþ þet tu eauer dudest te into swuch þeowdom for worldliche wunne þet tu wendest to biȝeotene ant hauest ifunden weane þrin and wontreþe riue Al is þet tu wendest golt iwurþe to meastling Al is nawt þet ti folc of hwam i spec þruppe biheten þe to ifinden Nu þu wast þet ha hab beþ bichearret te as treitres for under weole i wunnes stude þu hauest her ofte helle ant bute ȝef þu wiþbreide þe þu bredest te þet oþer As doþ þes cwenes þes riche cuntasses þeos modie leafdis of hare liflade Soþliche ȝef ha biþencheþ ham riht and icnawlecheþ soþ ich habbe ham to witnesse Ha lickiþ honi of þornes ha buggeþ al þet swete wiþ twa dale of bittre and þet schal forþre i þis writ beon openliche ischawet Nis hit nower neh gold al þer ter schineþ Nat þah na mon bute ham seolfen hwet ham sticheþ ofte Hwen þus is of riche hwet wenest tu of þe poure þe beoþ wacliche iȝeuen ant biset on vuele as gentile wummon meast alle nu on worlde þe nabbeþ hwerwiþ buggen ham brudgume onont ham and ȝeoueþ ham to þeowdon of an eþeluker mon wiþ al þet ha habbeþ weilawei ihesu godd hwuch unwurþe chaffere wel were ham weren ha on hare brudlakes dei iboren to biburien forþi seli meiden forȝet ti folc as dauiþ bit þet is do awei þe þonckes þe prokieþ þin heorte þurh licomliche lustes and leaþieþ and eggiþ towart þullich þeowdom for flecsliche fulþen forȝet ec þi feader hus as dauiþ read þrefter þi fea der he cleopeþ þet unþeaw þet streonede þe of þi moder þet ilke unhende flesches brune þet bearninnde ȝeohþe of þet licomliche lust biuore þet wleatewile werc þet bestelich gederunge þet scheomelese sompnunge þet ful of fulþe stinkinde and untohe dede Hit is þah i wedlac summes weies to þolien as me schal efter iheren ȝef þu easkest hwi godd scheop swuch þing to beonne Ich þe ondswerie Godd ne scheop hit neauer swuch Ah adam and eue turnden hit to beo swuch þurh hare sunne and merden ure cunde þet is unþeawes hus and haueþ mare hearrm is al to muche lauerdom and meistrie þrinne þis cunde merreþ þus þet dauiþ cleopeþ þi feadres hus þet is þe lust of lecherie þet rixleþ þerwiþinnen forȝet and ga ut þrof wiþ wil of þin heorte and godd wule efter þe wil ȝeoue strengþe sikerliche of his deore grace Ne þearf þu bute wilnin and leote godd wurchen haue trust on his help Ne schalt tu na þing godes bisechen ne luuien þet he hit nule endin Eauer bidde his grace and ouerkim wiþ hire help þe ilke wake cunde þe draheþ into þeowdom and in to fulþe fenniliche akeasteþ se monie Et concupiscet rex decorem tuum ant þenne wule seiþ dauiþ þe king wilni þi wlite þe king of alle kinges desiri þe to leofmon Ant tu þenne eadi meiden þet art iloten to him wiþ meiþhades merke ne brec þu nawt þet seil þet seileþ inc togederes Hwalt þi nome þurh hwam þu art to him iweddet Ne leos þu neauer for a lust and for eþelich delit of an hondhwile þet ilke þing þe ne mei neauer beon acoueret Meiþhad is þet tresor þet beo hit eanes forloren ne biþ hit neauer ifunden Meiþhad is þe blostme þet beo ha fulliche eanes forcoruen ne spruteþ ha eft neauer Ah þah ha falewi sum chere mid misliche þonkes ha mei eft grenin neauer þe leatere Meiþhad is þe steorre þet beo ha eanes of þe est igan adun iþe west neauer eft ne ariseþ ha Meiþhad is þet an iȝettet te of heouene do þu hit eanes awei ne schalt tu neauer nan oþer swuch acourin for meiþhad is heouene cwen and worldes alesendnesse þurh hwam we beoþ iborhen Mihte ouer alle mihtes and cwemest crist of alle forrþi þu Ahest meiden se deorliche witen hit for hit is se heh þing and se swiþe leof godd and se licwurþe and þet an lure þet is wituten couerunge ȝef hit is godd leof þet is him seolf swa ilich hit na wunder for he is leoflukest þing and buten eauereuch bruche and wes eauer and is cleane ouer alle þinge and ouer alle þinge luueþ cleainnesse and hwet is lufsumre þing and mare to herien bimong eordlich þing þen þe mihte of meiþhad bute bruche and cleane ibrowden on him seoluen þe maked of eordlich mon and wummon heouene engel of heame hine of fa freont help of þet te hearmiþ vre flesch is ure fa and heaneþ us and hearmiþ se ofte as ha us fuleþ Ah ȝef ha wit hire wiþute bruche cleane ha is us swiþe godd freond and help of treowe hine for in hire and þurh hire þu ofearnest meden to beon englene euening i þe eche blisse of heouene and wiþ goþ rihte hwen þu hare liflade i þi bruchele flesch bute bruche leadest Engel and meiden beoþ euening i uertu i meidhades mihte þah eadinesse ham twinni ȝetten and totweame Ant þah hare meiþhad beo ediure nuþe þin is þe mare strengþe to halden and schal wiþ mare mede beo þe forȝolden þis mihte is þet an þet is þe deadliche lif schaweþ in hire an estat of þe blisse undeadlich i þet eadi lond as brude ne nimeþ gume ne brudgume brude and teacheþ her on eorþe in hire liflade þe liflade of heouene ant i þis worlt þet is icleopet lond of unlicnesse edhalt hire burde in cleannesse of heouenlich cunde þah ha beo utlahe þreof and i licome of lam and i bestes bodi neh liueþ heouene engel Nis þis mihte of alle swiþe to herien Þis is ȝet þe uertu þe halt ure bruchele ueat þet is ure feble flesch as seinte pawel leareþ In hal halinesse and as þet swote smirles ant deorest of oþre þet is icleopet basme wit þet deade licome þet is þerwiþ ismiret from rotunge Al swa deþ meidenhad meidenes cwike flesch wiþute wemmunge halt alse hire limen and hire fif wittes Sihþe and herunge smechunge and smellunge and euch limes felunge þet ha ne merren ne ne mealten þurh licome lustest i fleschliche fulþen þe godd haueþ þurh his grace se muche luue ivnnen þet ha ne beoþ of þe ilich bi hwam hit is iwriten þus þurh þe prophete þet ha in hare wurþinge as eaueres forroteden þet is eauereuch wif þet is hire were þreal and liueþ i wurþinge he and heo baþe Ah nis nawt bi þeos iseid þet ha forrotieþ þrin ȝef ha hare wedlac laheliche haldeþ Ah þe ilke sari wrecches þe i þe fule wurþinge vnwedde waleweþ beoþ þe deofles eaueres þet rit ham and spureþ ham to don al þet he wule þeos walewiþ i wurdinge and forrotieþ þrin a þet ha arisen þurh bireowsunge and healen ham wid soþ schrift and wiþ deadbote Eadi meiden understont te in hu heh dignete þe mihte of meidhad halt te Ah se þu herre stondest beo sarre offea aret to fallen for se herre degre se þe fal is wurse þe ontfule deouel bihalt te se hehe istihe towart heouene þurh meiþhades mihte þet him is mihte laþest For þurh hire leafdi meiþhad þe hit bigon earst þe meiden marie he forleas þe lauerdom on moncun on eorþe and wes helle irobbet and heouene biþ ifullet siþ þe folhin hire troden Meiden gan as heo dude þe offrede hire meiþhad earst to ure lauerd for hwon þet he cheas hire bimong alle wummem forte beon his moder and þurh hire meiþhad moncun alesen Nu bihalt te alde feond and siþ i þis mihte stonde se hehe ilich hire and hire sune as engel in heouene i meiþhades menske and toswelleþ of grome and scheoted niht and dei his earewen idrencte of an attri healewi towart tin heorte to wundi þe wiþ wac wil and makien to fallen as crist te forbeode and eauer se þu strengeluker stondest aȝein him se he o teone and o grome wodeluker weorreþ For swa muche þe hokerluker him þuncheþ to beon ouercumen þet þing se feble as flesch is and nomeliche of wummon schal him ouerstihen Euch fleschlich wil and lust of leccherie þe ariseþ i þe heorte is þes feondes fla Ah hit ne wundeþ þe nawt bute hit festni in þe and leaue se longe þet tu waldest þet ti wil were ibroht to werke Hwil þi wit edstont and chastieþ þi wil þah þi lust beore to þet te leof were ne hearmeþ hit te nawiht ne suleþ þi sawle for wit is hire scheld under godes grace Hwil þe scheld is ihal þet is þe wisdom of þi wit þet hit ne breoke ne beie þah þi fleschliche wil fals beo þerunder and walde as hire luste þes feondes flan beoþ aȝein alle on him seoluen and loke wel hweruore vre licomes lust is þes seondef foster vre wit is godes dohter and ba beoþ us inwiþ forþi her is aa feht and mot beon aa nede for ne trukeþ neauer mare hwil we her wunieþ weorre ham bitweonen Ah wel is him þet folheþ wit godes dohter for ha halt wiþ meidhad þet is ure suster Ah þi wil on oder half of þet licomliche lust halt wiþ leccherie þet is þe deofles streon as heo is and sunne hire moder leccherie o meiþhad wiþ help of fleschlich wil weorreþ o þis wise hire forme fulst is sihþe ȝef þu bihaldest ofte and stikelunge on ei mon leccherie anan riht greideþ hire wiþ þet to weorrin o þi meiþhad and secheþ erst upon hire nebbe to nebbe Speche is hire oþer help ȝef ȝe þrefter þenne speokedtogedere folliche and talkiþ of unnet leccherie seiþ scheome þe menske of þi meiþhad and tukeþ hire al to wundre Ant þreat to don hir scheome and hearmin þrefter and halt hire forewart for sone se cos kimeþ forþ þet is hire þridde fulht sic þenne spit leccherie to scheome and to schendlac meiþhad o þe nebbe þe feorþe fulst to bismere and to merren meiþhad þet is unhende felunge wite hire þenne for ȝef ȝe þenne hondliþ ow in ei stude untuliche þenne smit leccherie o þe mihte of meiþhaþ and wundeþ hire sare þet dreori dede on ende ȝeueþ þet deaþes dunt weila þet reowþe Ne acwikeþ neauer meiþhad efter þet wunde wei þe sehe þenne hu þe engles beoþ isweamet þe seoþ hare suster se seorhfuliche aueallet and te deoflen hoppin and kenchinde beaten honden toȝederes Stani were his heorte ȝef ha ne mealte i teares Wite þe seli meiden Me seiþ þet eise makeþ þeof Flih alle þe þing and forbuh ȝeorne þet tus unbotelich lure mahe of arisen þet is on alre earst þe stude and te time þe mahten bringe þe on mis forte donne wiþ oþre unþeawes me mei stondinde fehten Ah aȝein lecherie þu most turne þe rug ȝef þu wult ouercumen and wiþ fluht fehten and soþes ȝef þu þenchest and bihaldest on heh towart te muchele mede þet meiþhad abideþ þu wult leote lihtliche and abeoren bliþeliche þe derf þet tu drehest onont ti fleschliche wil and ti licomes lust þet tu forberest her and ane hwile leauest for blisse þet kimeþ þreof wiþuten eani ende Ant hwuch is þe blisse low godd him seolf seiþ þurh þe prophete þeo þe habbeþ from ham forcoruen flesches lustes and haldeþ mine sabaz þet is haldeþ ham i reste from þet fleschliche werc and haldeþ me forewart Ich bihate ham he seiþ i mi kineriche to ȝeouen ham stude and betere nome þen sunen and dehtren Hwa mahte wilni mare Eunuchus Qui seminauerunt sabata mea and cetera hwa mei þenche þe weole þe wunne and te blisse þe hehschipe of þis mede þet tes ilke lut word bicluppeþ abuten Ich chulle he seiþ ȝeouen ham stude ant nome betere þen sunen and dehtren Sulli biheste Ah hit is ilich þet þet ham is bihaten to singen wiþ engles hwas feolahes ha beoþ þurh liflade of heouene þe ȝet þer ha wunieþ fleschliche on eorþe to singe þet swete song ant þet englene drem vtnume murie þet nan habbe ne mei bute meiden ane singen in heouene and folhin godd almihti euch godes ful hwiderse he eauer wendeþ as þe oþre ne mahe nawt þah ha alle beon his sunen and alle hise dehtren ne nan of þes oþres crunen ne hare wlite ne hare weden ne mahen euenin to hare se vnimete brihte ha beoþ and schene to biseon on Ant hwet bid hare anes song ant efter godd hare anes ȝong hwiderse he eauer turneþ and hare fare se feier biuoren alle þeoþre vnderstond and nim ȝeme al hare song in heouene is forte herien godd of his grace and of his goddede þe iweddede þonkiþ him þet ha lauhure hwen ha alles walden fallen dunewart ne feollen nawt wiþ alle adun for wedlac ham ikepte þe ilke lahe þe godd haueþ istald for þe unstronge for wel wiste ure lauerd þet alle ne mahten nawt halden ham i þe hehe of meiþhades mihte ah seide þa he spec þrof Non omnes capiunt uerbum istuþ Ne underuoþ nawt quoþ he þis ilke word alle Quis potest capere capiat Hwa se hit mei underneomen underneome ich reade quoþ he oþer is þet godd hat and oþer is þet he reat þe ilke þinges godd hat þet mon mot nede halden þe wule beon iborhen and þeo beoþ to alle men o liue iliche imeane His reades beoþ of heh þing and to his leoueste freond þe lut i þisse worlde and derue beoþ to fullen and lihte þah hwase haueþ riht luue to him and treowe bileaue Ah hwase halt ham earneþ him ouerfullet ful and ouereorninde met of heouenliche mede Swuch is meiþhades read þet godd ne hat nawt ah reat Hwuchse wule beon of þe lut of his leoueste freond and al his deorling deore don his read and earnin him crune upo crune alswa seinte pawel ȝeueþ read to meidnes þe meidnes beoþ as he wes and seiþ þet wel is ham þet swa ham mahen halden Ne hat he hit nan oþer weis for eauer se deorre þing se is derure to biwitene ant ȝef hit were ihaten and nawt tenne ihalden þe bruche were deadlich sunne Forþi wes wedlac ilahet in hali chirche as bed te seke to ihente þe unstronge þe ne mahen stonden i þe hehe hul and se neh heouene as meiþhades mihte þis is þenne hare song þe beoþ i lahe of wedlac þonki godd and herien þet he greiþede ham lanhure þa ha walden of meidnes hehschipe a swuch stude in to lihten þet ha neren nawt ihurt þah ha weren ilahet ant hwet se ha þrin hurten ham wiþ ealmes deden healden þis singeþ þenne iweddede þet ha þurh godes milce and merci of his grace þa ha driuen dunewart i wedlac etstutten and i þe bed of his lahe softeliche lihten For hwase swa falleþ of meiþhades menske þet wedlakes heuel bedd nawt ham ne ihente se ferliche ha driueþ dun to þer eorþe þet al ham is tolimet liþ ba and lire þeos ne schulen neauer song singen in heouene Ah schulen weimeres leo a mare in helle but ȝef bireowsunge areare ham to liue and heale ham wiþ soþ schrift and wiþ deadbote For ȝef ha þus beoþ acwiket and imaket hale ha beoþ i widewene reng and schulen i widewene ring biuore þe iweddede singen in heouene þet is þenne hare song to herien hare drihtin and þonkin him ȝeorne þet his mihte heolt ham i clennschipe chaste efter þet ha hefden ifondet flesches fulþe and ȝettede ham i þis worlt to beten hare sunnen Swete beoþ þeos songes Ah al meidenes song unilich þeose wiþ engles imeane dream ouer alle þe dreames in heouene In heore ring þer is godd seolf and his deore moder þe deorewurþe meiden þe heouenliche cwen leat i þet eadi trume of schimminde meidnes ne meten nane buten heo hoppin ne singen for þet is aa hare song þonki godd and herien þet he on ham se muche grace ȝef of him seoluen þet ha forsoken for him euch eorþlich mon and heolden ham cleane aa from fleschliche fulþen i bodi and i breoste and i stude of mon of lam token liues lauerd þe king of hehe blisse for hwi he menskeþ ham se muchel biuoren alle þe oþre as þe brudgume deþ his weddede spuse þis song ne muhen nane buten heo singen Al as ich seide ear folhiþ ure lauerd and tah nawt ouer al for i þe menske of meiþhad and in hire mihte ne muhten nane folhin him ne þet eadi meiden englene leafdi and meidenes menske bute meidnes ane ant forþi is hare aturn se briht and se schene biuoren alle oþre þet ha god eauer nest godd hwiderse he turneþ and alle ha beoþ icrunet þe blissiþ in heouene wiþ kempene crune Ah þe meidnes habbeþ upo þeo þe is to alle iliche imeane a gerlondesche schenre þen þe sunne anurle ihaten o latines ledene þe flurs þe beoþ idrahe þron ne þe ȝimmies þrin ne tellen of hare euene Nis na monnes speche þus feole priuileges schawiþ ful sutelliche Hwucche beoþ þer meiþnes and sundriþ ham from þe oþre wiþ þus feole mensken world buten ende ȝef of þes þreo hat Meiþhad and widewehad and wedlac is þe þridde þu maht bi þe degrez of hare blisse icnawen hwuch and bi hu muchel þe an þasseþ þe oþre for wedlac haueþ frut þrittifald in heouene widewehad sixti fald Meiþhad wiþ hundret fald ouergeaþ baþe loke þenne herbi hwase of hire meiþhad lihteþ into wedlac bi hu monie degrez ha falleþ dunewardes Ha is an hundret degrez ihehet towart heouene hwil ha meiþhad halt as þe frut preoued and leaped into wedlac þet is dun neoþer to þe þrittuþe ouer þrie twenti and ȝet ma bi tene Nis þis ed en cherre a muche lupe dunewart and tah hit is to þolien and godd haued and ilahet hit as ich ear seide leste hwase leope and þer ne edstode lauhure nawt nere þet kepte him and driue adun swireuorþ wiþuten ike punge deope into helle of þeos nis nawt to speokene for ha beod iscrippet ut of liues writ in heouene Ah schawiwe ȝet witerluker as we ear biheten hwet drehen þe iweddede þet tu icnawe þerbi hu murie þu maht libben meiden i þi meiþhad ouer þet heo libbeþ to eche þe murhþe and te menske in heouene þet muþ ne mei numnen Nu þu art iweddet and of se heh se lahe iliht of englene ilicnesse of ihesu cristes leofmon of leafdi in heouene into flesches fulþe into beastes liflade into monnes þeowdom and into worldes weane Sei nu hwet frut and for hwuch þing meast Is hit al for þi oþer ane dale þer uore beo nu soþ cwawes forte keli þi lust wiþ fulþe of þi licome Forr gode hit is speatewile forte þenche þron and forte speoken þrof ȝet speatewilre loke þenne hwuch beo þet seolue þing and þet dede to donne al þet fule delit is wiþ fulþe aleid as þu turnest þin hond ah þet ladliche beast leafeþ and lest forþ and te ofþunchunge þrof longe þrefter Ant te vnseli horlinges þe vnlaheliche hit hantiþ in inwarde helle for þet hwilinde lust Endelese pine bute ȝef heo hit leauen and hit on eorþe under schrift bitterliche beten forhohe forte don hit þet te þuncheþ uuel of and eil forte heren for hwen hit is þullich and muchele ladluker þen ei wel itohe muþ for scheome mahe seggen Hwet makeþ hit iluuet bituhhe beasteliche men bute hare muchele vnþeaw þet bereþ ham ase beastes to al þet ham lusteþ as þah ha enfden wit in ham ne tweire schad as mon haueþ ba of god and of vuel of kumelich and vnkumelich na mare þen beastes and dumbe neb habbeþ Ah leasse þen beastes ȝet for þeos deþ hare cunde bute wit þah ha beon in a time of þe ȝer Moni halt him to a make ne nule efter þet lure neauer neomen oþer Ant mon þet schulde habbe wit and don al þet he dude efter hire wilnunge foheþ þet fulþe in eauereuch time and nimeþ an efter an and moni þet is wurse monie toȝederes Lo nu hu þis vnþeaw ne eueneþ þe nawt ane to wittlese beastes dumbe and brokerugget ibuhe towart eorþe þu þet art i wit wraht to godes ilicnesse and i riht bodi up and heaued towart heouene for þi þet tu schuldest þin heorte heouen þiderwart as þin eritage is and eorþe forhohien Nim ȝeme hu þis vnþeaw ne makeþ þe nawt ane euening ne ilich ham Ah deþ muchel eateluker and mare to witen þe forschuptest te seelf willes and waldes into hare cunde þe leoseþ þenne se heh þing þe mihte and te biheue of meidhades menske for se ful fulþe as is ischawet þruppe Hwase of engel lihteþ to iwurþen lahre þen a beast for se ladli cheaffere loki hu ha spede Nai þu wult seggen for þet fulþe nis hit nawt Ah monnes elne is muche wurþ and me bihoueþ his help to fluttunge and te fode of wif and weres gederunge worldes weole awakeneþ and streon of feire children þe gleadieþ muchel þe ealdren Nu þu hauest iseid tus and þuncheþ þet tu hauest iseid soþ Ah ich chulle schawin hit al wiþ falsschipe ismeþet Ah on alre earst hwet weole oþer wunne se þer eauer of cume to deore hit biþ aboht þet tu þe seolf sulest fore and ȝeuest þin beare bodi to tukin swa to wundre and feare wiþ se scheomeliche wiþ swuch uncouerlich lure as meiþhades menske is and temede for worldlich biȝete wa wurþe þet cheaffeare for ei hwilinde weole sullen meiþhad awei þe cwen is of heouene for al swa as of þis lure nis nan acouerunge al swa is euch wurþ unwurþ her towart Þu seist þet muche confort haueþ wif of hire were þe beoþ wel igederet and eiþer is allesweis ipaiet of oþer ȝe ahi hit is selt scene on eorþe Beo nu þah swuch hare confort and hare delit Hwerin is hit al meast buten i flesches fulþe oþer in worldes vanite þe wurþeþ al to sorhe and to sar on ende Ant nawt ane on ende Ah eauer umbe hwile for moni þing schal ham wreaþen and gremien and make to carien and for hare oþres uuel sorhin and siken Moni þing ham schal twinnin ant tweamen þet laþ is luuie men ant deaþes dunt on ende eiþer from oþer swa þet ne biþ hit nanes weis þet tet elne ne schal endin in earmde ant eauer se hare murhþe wes mare toȝederes se þe sorhe is sarre ed te twinununge wa is him forþi as seint Austin seiþ þet is wiþ to muche luue to ei eorþlich þing iteiet for eauer biþ þet swote aboht wiþ twa dale of bittre ant a fals wunne wiþ moni soþ teone Ah wel is hire þet luueþ godd for him ne mei ha nanes weis bute ȝef ha lihe him and his luue leaue neauer mare leosen Ah schal ifinden him aa swetture and sauurure from worlde into worlde aa on ecnesse Þu speke þruppe of monnes help to flutunge and to fode wala lutel þerf þu carien for þin anes liueneþ a meke meiden as þu art and his deore leofmon þe is alre þinge lauerd þet ȝe ne mahe lihtliche þet he nule gleadliche ifinde þe largeliche al þet te bihoueþ ant tah þu wone hefdest oþer drehdest eani derf for his deorew urþe luue as þe oþre doþ for monnes to goderheale him þe hit þoleþ to fondi þe hweþer þu beo treowe and greiþeþ þi mede monifald in heouene vnder monnes help þu schalt sare beon ideruet for his and for þe worldes luue þe beoþ ba swikele and wakien i moni care nawt ane for þe seolf ase þerf godes spuse ah schalt for monie oþre ase wel for þe laþe ofte as for þe leoue and mare beon idrechet þen ei driuel i þe hus oþer ei ihuret hine and tin anes dale bruken ofte wiþ bale and bitterliche abuggen lutel witen her of þe selie godes spuses þe i þe swote eise wiþute swuch trubuil i gastelich este and i breoste reste luuieþ þe soþe luue and in his anes seruise hare lif leaþeþ Inoh wel ham is her Ah unlich elles hwer alle worldes weole ham is inoh riue Al ha habbeþ þerof þet ha wel wilniþ Ah þet eauer godd isiþ þet ham wule freamien Ne mei na worldlich unhap bireauin ham hare weole for ha beoþ riche and weolefule inwiþ i þe heorte As þe este and al þe eise is þer as þe oþre beoþ godlese and ignahene nabben ha neauer se muchel wiþuten i þe worlde for þet ha beoþ offearet eauer forte leosen and ȝisciþ þah efter muchel muche deale mare wiþ earmþe bi winneþ hit wiþ fearlac biwiteþ hit forleoseþ hit wiþ sorhe Swinkeþ to biȝeotene Biȝeoteþ forte leosen leoseþ forte sorhin þus þis worldes hweol warpeþ ham abuten þeoues hit steoled ham reauers hit hit robbiþ Hare ouerherren witiþ ham ant wreaþeþ Mohþe fret te clades and cwalm sleaþ þet ahte ant tah nane of þeos ne makie to forwurden weole þer ase muchel is Eauer se þer mare is se ma beoþ þet hit wastiþ Ant nat ich neauer hwi me seiþ þet heo hit al weldeþ þet wullen ha nullen ha biwinneþ and biwiteþ to se monie oþre nawt ane to hare freond ah to hare fan fulle ne habben ne mahen þrof þah ha hit hefden isworen bute hare anes dale þis is nu forþi iseid þet tu seidest þruppe þet ter walde wakenin of wif and weres somnunge richesce and worldes weole þet tu understonde hu lutel hit freameþ ham ȝet her i þis worlt teke þet hit reaueþ ham þe hehe riche of heouene bute ha poure beon þerin wiþ halinesse of heorte Þus wummon ȝef þu hauest were efter þi wil and wunne ba of worldes weole þe ne schal itiden ant hwet ȝef ha beoþ þe wone þet tu nabbe þi wil wiþ him ne weole nowþer and schalt grenin godles inwiþ westi wahes and te breades wone brede þi bearnteam and teke þis liggen under la þest mon þet þah þu hefdest alle weole he went hit te to weane for beo hit nu þet te beo richedom riue and tine wide wahes wlonke and weolefule and habbe monie vnder þe hirdmen in halle and ti weres beo þe wraþ oþer iwurþe þe laþ swa þet inker eiþer heasci wiþ oþer Hwet worltlich weole mei beo þe wunne Hwen he biþ ute hauest aȝein his cume sar care and eie Hwel he biþ et hame alle þine wide wanes þuncheþ þe to nearewe his lokunge on ageasteþ þe his ladliche mirþ and his untohe bere makeþ þe to agrisen Chit te and cheoweþ þe and scheomeliche schent te tukeþ þe to bismere as huler his hore beateþ þe and busteþ þe as his ibohte þrel and his eþele þeowe þine banes akeþ þe and ti flesch smeorteþ þe þin heorte wiþinne þe swelleþ of sar grome and ti neb utewiþ tendreiþ ut of teone hwuch schal beo þe sompnunge bituhen ow i bedde Me þeo þe best luuieþ ham tobeoreþ ofte þrin þah ha na semblant ne makien ine marhen ant ofte of moni nohtunge ne luuien ha ham neauer swa bitterliche bi ham seolf teoniþ eiþer heo schal his wil muchel hire unwil wiþ muche weane ofte alle his fulitohchipes and his unhende gomenes ne beon ha neauer swa wiþ fulþe bifunden nomeliche i bedde ha schal wulle ha nulle ha þo lien ham alle Crist schilde euch meiden to freinin oþer to wilnin forte witen hwucche ha beon for þeo þe fondiþ ham meast ifinþeþ ham forcuþest and cleopieþ ham selie iwiss þe nuten neauer hwet hit is ant heatieþ þet ha hantiþ ah hwase liþ i leifen deope bisuncken þah him þunche uuel þrof he ne schal nawt up acouerin hwen he walde Bisih þe seli wummon beo þe cnotte icnut eanes of wedlac beo he cangun oþer crupel beo he hwuchse eauer beo þu most to him halden ȝef þu art feier and wiþ gleade chere bicleopest alle feire ne schalt o nane wise wite þe wiþ unword ne wiþ uuel blame ȝef þu art unwurþliche ilatet þu maht ba to oþre and to þi were iwurþen þe unwurþre ȝef þu iwurþest him unwurþ and he as unwurþ þe oþer ȝef þu him muche luuest and he let lutel to þe hit greueþ þe se swiþe þet tu wult inoh reaþe ase monie doþ makien him poisun and ȝeouen bale ibote stude oþer hwase swa nule don medi wiþ wicchen and forsaken forte drahen his luue towart hire crist and hire cristendom and rihte bileaue Nu hwet blisse mei þeos bruken þe luueþ hire were wel and ha habbe his laþþe oþer cunqueari his luue o þulliche wise Hwenne schuld ich al habben irikenet þet springeþ bituhe þeo þe þus beoþ iȝederet ȝef ha ne mei nawt temen ha is icleopet gealde hire lauerd luueþ hire and wurþgeþ þe leasse and heo as þeo þet wurst is þrof biwepeþ hire wurþes and cleopeþ ham wunne and weolefule þe temeþ hare teames Ah nu iwurþe hit al þet ha habbe hire wil of streon þet ha wilneþ and loki we hwuch wunne þrof hire iwurþe I þe streonunge þrof is anan hire flesch wiþ þet fulþe ituket as hit is ear ishawet I þe burþerne þrof is heuinesse heard sar eauer umbe stunde In his iborenesse alre stiche strengest and deaþ oþer hwiles in his fosttrunge forþ moni earm hwile Sone se hit lihteþ i þis lif mare hit bringeþ wiþ him care þen blisse nomeliche to þe moder for ȝef hit is misboren as hit ilome ilimpeþ and wonti ei of his limen Oþer sum misfeare hit is sorhe to hire and to al his cun scheome upbrud in uuel muþ tale bi mon alle ȝef hit wel iboren is and þuncheþ wel forlich fearlac of his lure is anan wiþ him iboren for nis ha neauer bute care leste hit misfeare a þet owþer of ham twa ear leose oþer ant ofte hit itimeþ þet tet leoueste bearn and iboht bitterlukest sorheþ and sweameþ meast his ealdren on ende Nu hwet wunne haueþ þe moder þe haueþ of þet forschuppet bearn sar and scheome baþe and fearlac of þet forþlich a þet ha hit leose for gode þah hit nere neauer for godes luue ne for hope of heouene ne for dred of helle Þu ahteste wummon þis werc for þi flesches halschipe for þi licomes luue and ti bodies heale ouer alle þing to schunien for ase seinte pawel seiþ Euch sunne þet me deþ is wiþute þe bodi bute þis ane alle þe oþre sunen ne beoþ bute sunnen ah þis is sunne and ec uncumelecheþ þe and unwurdgeþ þi bodi suleþ þi sawle and makeþ schuldi towart godd and fuleþ þi flesch ec gulteþ o twa half wreaþest þen alwealdent wiþ þet suti sunne and dest woh to þe seolf and tu al willes se scheomeliche tukest Ga we nu forþre and loki we hwuch wunne ariseþ þrefter i burþerne of bearne hwen þet streon in þe awakeneþ and waxeþ and hu monie earmþen anan awakeneþ þerwiþ þe wurcheþ þe wa inoh fehteþ o þi seolue flesch and weorriþ wiþ feole weanen o þin ahne cunde þi rudie neb schal leanin ant ase gres grenin þine ehnen schule doskin and underneoþe wonnin and of þi breines turnunge þin heaued aken sare Inwiþ i þi wombe swelin þi butte þe bereþ þe forþ as a weaterbulge þine þearmes þralunge and stiches i þi lonke and i þi lendene sar eche riue heuinesse in euch lim þine breostes burþerne o þine twa pappes and te milc strunden þe þe of strikeþ Al is wiþ a weolewunge þi wlite ouerwarpen þi muþ is bitter and walh al þet tu cheowest ant hwet se þi mahe hokerliche underueþ þet is wiþ unlust warpeþ hit eft ut Inwiþ al þi weole and ti weres wunne forwurþest a wrecche þe carest aȝein þi pinunge þraen bineomeþ þe nahtes slepes Hwen hit þenne þerto kimeþ þet sore sorhfule angoise þet stronge and stinkindestiche þet unroles uuel þet pine ouer pine þet wondrinde ȝeomerunge hwil þu swenchest terwiþ and þine deaþes dute scheome teke þer sar wiþ þe alde wifes scheome creft þe cunnen of þet wasiþ hwas help þe bihoueþ ne beo hit neauer se uncumelich and nede most hit þolien þet te þerin itimeþ Ne þunche þe nan uuel of for we ne edwiteþ nawt wifes hare weanen þet ure alre modres drehden on us seoluen Ah we schawiþ ham forþ forte warni meiþnes þet ha beon þe leasse efterwart swuch þing and witen herþurh þe betere Hwet ham beo to donne Efter al þis kimeþ of þet bearn ibore þus wanunge and wepunge þe schal abute midniht makie þe to wakien oþer þeo þe hire stude halt þe þu most forcarien and hwet þe cader fulþen and bearmes umbe stunde to feskin and to fostrin hit se moni earm hwile and his waxunge se let and se slaw his þriftre and eauer habbe sar care and lokin efter al þis hwenne hit forwurþe and bringe on his moder sorhe þah þu riche beo and nurrice habbe þu most as moder carien for al þet hire limpeþ to donne þeose and oþre earmþen þe of wedlac awakeniþ Seinte pawel bilukeþ in ane lut wordes Tribulaciones carnis and cetera þet is on englisch þeo þet þulliche beoþ schulen derf drehen Hwase þencheþ on al þis and o mare þet ter is and nule wiþbuhe þet þing þet hit al of awakeneþ ha is heardre iheortet þen adamantines stan and mare amead ȝef ha mei þen is meadschipe seolf hire ahne fa and hire feont heateþ hire seolfen Lutel wat meiden of al þis ilke weane of wifes wa wiþ hire were ne of hare were se wleateful þe ha wurcheþ i meane ne of þet sar ne of þet suti i þe burþerne of bearn and his iborenesse of nurrices wecches ne of hire wasiþes of þet fode fostrunge hu muchel hit is ed eanes In his muþ famplin nowþer to bigan hit ne his cader clutes þah þis beon of to speokene vnwurþliche þinges þes þe mare ha schawiþ i hwuch þeodom wifes beoþ þe þullich mote drehen ant meidnes i hwuch freodom þe freo beoþ from ham alle ant hwet ȝef ich easki ȝet þah hit þunche egede hu þet wif stonde þe ihereþ hwen ha kimeþ in hire bearn schreamen siþ þe cat et te fliche and ed te hude þe hund hire cake bearnen o þe stan and hire kelf suken þe crohe eornen i þe fur and te cheorl chideþ þah hit beo egede isahe hit ah meiden to eggi þe swiþe þerfrommart for nawt ne þuncheþ hit hire egede þet hit fondeþ Ne þerf þet seli meiden þet haueþ al idon hire ut of þullich þeowdom as godes freo dohter and his sunes spuse drehe nawiht swucches for þi seli meiden forsac al þulli sorhe for utnume mede þet tu ahtest to don wiþvten euch hure For nu ich habbe ihalden min biheaste þruppe þet ich walde schawin wiþ falschipe ismeþet þet te moni an seiþ and þuncheþ þet hit soþ beo of þe selhþe and te sy þet te iweddede habbeþ þet hit ne feareþ nawt swa as weneþ þet siþ utewiþ ah feareþ al oþer weis of poure ba and riche of laþe ba and leoue þet te weane ihwer passeþ þe wunne and te lure ouer al al þe bigete Nu þenne seli meiden þet dauiþ cleopeþ dohter iher þi feader and hercne his read þet he þe i þe frumþe of þis writ readde forȝet ti folc þet liheþ þe of weres and worldes wunne þet beoþ þine þohtes þe swikelliche lea þieþ þe towart alle weane and forsac þi feader hus as hit is þruppe iopenet and tac þe to him treowliche wiþ him þu schalt wealden as wiþ þi were iweddet worlt buten ende heouenliche wunnen Eadi is his spuse hwas meiþhad is unwemmet hwen he on hire streoneþ and hwen ha temeþ of him ne swinkeþ ne ne pineþ Eadi is þe were hwen nan ne mei beo meiden bute ȝef heo him luuie ne freo bute ȝef heo him serui hwas streon is undeaþlich and hwas marheȝeue is þe kinedom of heouene Nu þenne seli meiden ȝef þe is weole leof nim þe him to lauerþ þet wealdeþ al þet is and wes and eauer schal iwurþen for þah he beo richest him ane ouer alle þe alre measte poure þe him to were cheoseþ is him wel icweme ȝef þet tu wilnest were þe muche wlite habbe nim him of hwas wlite beoþ awundretof þe sunne and te mone upo hwas nebscheft þe engles ne beoþ neauer fulle to bihalden for hwen he ȝeueþ feierlec to al þet is feier in heouene and in eorþe Muchele mare he haueþ wiþuten ei etlunge ethalden to him seoluen and þah hwen he þus is alre þinge feherest he underueþ bliþeliche and bicluppeþ swoteliche þe alre ladlukeste and makeþ ham seouesiþe schenre þen þe sunne ȝef þe were leof streon nim þe to him under hwam þu schalt i þi meiþhad te men dehtren and sunen of gasteliche teames þe neauer deie ne mahen ah schulen aa biuore þe pleien in heouene þet beoþ þe uertuz þet he streoneþ in þe þurh his swete grace as rihtwissnesse and warschipe aȝeines unþeawes Mesure and mete and gastelich strengþe to wiþstonde þe feond Ant aȝein sunne Simplete of semblant buhsumnesse and stilþe þolomodnesse and reowfulnesse of euch monnes sorhe gleadschipe i þe hali gast and pes i þi breoste of onde and of wreadþe of ȝisceunge and of euch unþeawes weorre Metelec and miltschipe and swotnesse of heorte þe limpeþ alre þinge best to meihades mihte þis is meidenes team godes sune spuse þet schal aa libben and pleien buten ende biuoren hire in heouene Ah þah þu meiden beo wiþ unbruche of þi bodi and tu habbe prude onde oþer wreadþe ȝisceunge oþer wac wil inwiþ heorte þu forhorest te wiþ þe unwiht of helle and he streoneþ on þe þe team þet tu temest Hwen þi were al wealdent þet tu þe to weddest siþ and understont tis þet his fa forliþ þe and þet tu temest of him þet him is teame laþest he forheccheþ þe anan as hit nis na wunder and cweþeþ þe al cwite him þet tu of temest Ne kepeþ he wiþ na mon and hure wiþ his famon nan half dale þe luuieþ eawiht buten him ant hwetse ha for him luuieþ ha wreaþeþ him swiþe Ouer alle þing wite þe þet tu ne temi prude bi þes deofles streonunge for heo of alle unþeawes is hiss ealdeste dohter Earst ha wakenede of him þe ȝet he wes in heouene for neh wiþ him euen ald and swa hire keaste ure feader sone se ha ibore wes from þe heste heouene into helle grunde bute couerunge and makede of heh engel eatelukest deofel þe þus adun duste hire heouenliche feader hwet wule he don bi hire eorþliche modres þe temeþ hire in horedom of þen laþe unwiht þe hellene schucke Hwen godd se wracfulliche fordemde his heh engel þe streonede hire in heouene hwet wule he don bi þet lam and wurmene mete þe of þe deofel temeþ hire in eawbruche on eorþe ȝef þu hauest wiþ meiþhad meokelec and mildschipe godd is i þin heorte ah ȝef þer is ouerhohe oþer ei prude in he is utlahe þrof for ne muhen ha nanes weis beddin in a breoste ne ne maken nawt somet eardin in heouene þeonne godd weorp hire sone se ha iboren wes and as þah ha nuste hwuch wei ha come þeonewart ne con ha neauer mare ifinden nan wei aȝeinwart ah earmþe her on eorþe bihalt eche wununge alle hire modres al beon ha meidnes wiþ hare awen riedefeader in inwarde helle wite þe meiden wiþ hire ha cwikede of cleane cunde as is in engles euene and cleaneste breosten bredeþ hire ȝetten þe beste ha asaileþ and wel ha der hopien to beo kempe ouer mon þe ouercom engel Nis ha nawt i claþes ne i feahunge utewiþ þah hit beo merke þrof and makunge oþer hwiles ah under hwit oþer blac and ase wel under grei ase under grene and aa ha luteþ i þe heorte Son se þu telest te betere þen an oþer beo hit hweruore se hit eauer beo and hauest of ei ouerhohe and þuncheþ hofles and hoker of eawt þet me seiþ þe oþer deþ ȝetten þu merrest þin meiþhad and brekest ti wedlac towart godd and of his fa temest Ne tele þu nawt eþelich al beo þu meiden to widewen ne to iweddede for alswa as a charbuche is betere þen a iacinct i þe euene of hare cunde ant þah is betere a briht iacinct þen a charbucle won alswa passeþ meiden onon te mihte of meiþhad widewen and iweddede and tah is betere a milde wif oþer a meoke widewe þen a prud meiden for þeos for hare sunnen þet ha i flesches fulþe folhiþ oþer fulieþ leoteþ ham lahe and eþliche and beoþ sare ofdret of godes luþere eie Ant al þe eadi sunegilt Marie magdaleine wiþ bittre wopes bireowseþ hare gultes and inwarþluker luuieþ godd alswa as heo dude for hare forȝeuenesse and te oþre þe haldeþ ham unforgult and cleane beoþ ase sikere unlusti and wlecche unneaþe i godes luue wiþuten euch heate of þe hali gast þe bearneþ se lihte wiþvte wastinde brune in alle his icorene and te oþre in an heate of an honthwile beoþ imelt mare and iȝotten i godd þen þe oþre in a wlecheunge al hare lifsiþen Forþi eadi meiden godes sunes spuse ne beo þu nawt trust ane to þi meidhad wiþuten oþer god and þeawfule mihtes and ouer al miltschipe and meokeschipe of heorte efter þe forbisne of þet eadi meiden ouer alle oþre Marie godes moder for þa þe heh engel Gabriel grette hire and brohte hire to tidinge of godes akennesse Loke hu þah ha lette hire þa ha ontswerede þus bi hire seoluen Efter þi word quoþ ha mote me iwurþen low her mi lauerdes þrel ant tah ha ful were of alle gode þeawes ane of hire meokelec ha seide and song to elizabeth for mi lauerd biseh þis þuftenes meokelec me schulen cleopien quoþ ha eadi alle leoden Nim ȝeme meiden and understont herbi þet mare for hire meokelec þen for hire meiþhad ha lette þet ha ifont swuch grace ed ure lauerd for al meiþhad meokelec is muche wurþ and meiþhad wiþuten hit is eþelich and unwurþ for alswa is meiden i meiþhad bu te meokeschipe as is widute liht eolie in a lampe Eadi godes spuse haue þeos ilke mihte þet tu ne þunche þeostri ah schine ase sunne and ti weres sihþe feahi þi meiþhad wiþ alle gode þeawes þe þuncheþ him feire Haue eauer i þin heorte þe eadieste of meidnes and meiþhades moder and bisech hire aa þet ha þe lihte and ȝeoue luue and strengþe forte folhin i meiþhad hire þeawes þench o seinte katerrine o seinte Margarete seinte Enneis Seinte Iuliene and seinte cecille and o þe oþre hali meiþnes in heouene hu ha nawt anene forsoken kinges sunes and eorles wiþ alle worldliche weolen and eorþliche wunnen ah þoleden stronge pinen ear ha walden neomen ham and derf deaþ on ende Þench hu wel ham is nu and hu ha blissiþ þeruore bituhe godes earmes cwenes of heouene ant ȝef hit eauer timeþ þet tu licomes lust þurh þe false feont leaþie towart flesliche fulþen ontswere i þi þoht þus Ne geineþ þe nawt sweoke þullich ich chulle beon in meidenes liflade ilich heouene e engel Ich chulle halde me hal þurh þe grace of godd as cunde me makede þet paraise selhþe underuo me al swuch as weren ear ha agulten his eareste hinen Allunge swuch ich chulle beon as is mi deore leofmon mi deorewurde la uerd and as þet eadi meiden þe he him cheas to moder al swuch ich chulle wite treowliche unwemmet as ich am him iweddet ne nulle ich nawt for a lust of ane lutle hwile þah hit þunche delit awei warpe þet þing hwas lure ich schal biremen wiþvten couerunge and wiþ eche brune abuggen in helle þu wrenchfule ful wiht al for nawt þu prokest me to forgulten and forgan þe blisse upo blisse þe crune upo crune of meidenes mede and willes and waldes warpe me as wrecche i þi leirwite and for þet englene song of meiþhades menske wiþ þe and wiþ þine greden aa and granin i þe eche grure of helle ȝef þu þus ontswerest to þi licomes lust and to þe feondes fondunge he schal fleo þe wiþ scheome ant ȝef he alles efter þis inoh reaþe etstonde and halt on to eili þi flesch and prokie þin heorte and ti lauerd godd hit þeaueþ him to muchli þi mede for as seinte pawel seiþ ne biþ nan icrunet bute hwase treoweliche i þulli feht fehte and wiþ strong cokkunge ouercume hire seolf for þenne is þe deofel wiþ his ahne turn scheomeliche awarpen hwen þu as þe apostle seiþ ne schalt tu beon icrunet bute þu beo asailet ȝef godd wule cruni þe he wule leote ful wel þe unwiht asaili þe þet tu earni þerþurh Kempene crune forþi hit is þe meast god þet hwen he greued þe meast and towart te wiþ fondunge wodeluker weorreþ ȝef þu wel wrist te under goderwengen for þurh his weorre he ȝarkeþ þe unþonc in his teþ þe blisse and te crune of cristes icorene Ant ihesu crist leue hire þurh þi blescede nome alle þeo þe leaueþ luue of lami mon forte beon his leofmon and leue ham swa hare heorte halden to him þet hare flesches eggunge ne þe feondes fondunge ne nan of his eorþliche limen ne wori hare heorte wit ne wrenche ham ut of þe wei þet ha beoþ in iȝongen and helpe ham swa in him to hehin towart heouene a þet ha beon istihe þider as hare brudlac schal in al þet eauer sel is wiþ þene seli brudgume þet siheþ alle selhþe of sitten buten ende AMEN