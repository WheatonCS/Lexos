Ure lauerd i þe godspel teacheþ us þurh abisne hu we ahen wearliche to biwiten us seoluen wiþ þe unwiht of helle ant wiþ his wrenches ȝef þes lauerd wiste he seiþ hwenne ant hwuch time þe þeof walde cume to his hus he walde wakien ne nalde he nawt þolien þe þeof forte breoken hire Þis hus þe ure lauerþ spekeþ of is seolf þe mon inwiþ þe monnes wit I þis hus is þe huse lauerd ant te fulitohe wif mei beon wil ihaten þat ga þe hus efter hire ha diht hit al to wundre bute wit ase lauerd chasti hire þe betere ant bi neome hire muchel of þat ha walde ant tah walde al hire hird folhin hire ouer al gef wit ne forbude ham for alle hit beoþ untohene ant rechelese hinen bute ȝef he ham rihte Ant hwucche beoþ þeos hinen Summe beoþ wiþ vten ant summe wiþ in nen þeo wiþ vten beoþ þe monnes fif wittes Sihþe ant herunge smechunge ant smeallunge ant euch limes felunge þeos beoþ hinen vnder wit as under huse lauerd ant hwer se he is ȝemeles nis hare nan þe ne feareþ ofte untoheliche ant gulteþ ilome oþer ifol semblant oder in vuel dede In wiþ beoþ his hinen in se moni mislich þonc to cwemen wel þe husewif aȝein godes wille ant swerieþ somet reaþliche þat efter hire hit schal gan þah we hit ne here nawt we mahen ifelen hare nurhþ ant hare untohe bere a þet hit cume forþ ant ba wiþ eie ant wiþ luue tuhte ham þe betere Ne biþ neauer his hus for þeos hinen wel iwist for hwon þat he slepe oþer ohwider from hame þat is hwen mon forȝet his wit ant let ham iwurþen ah ne bihoueþ hit nawt þat tis hus beo irobbet for þer is inne þe tresur þat godd ȝef him seolf fore þat is monnes sawle forte breoke þis hus efter þis tresor þat godd bohte mid his deaþ ant lette lif o rode is moni þeof a buten ba bi dei ant bi niht vnseheliche gasttes wiþ alle unwreaste þeawes ant aȝein euch god þeaw þe biwiteþ iþis hus godes deore castel vnder wittes wissunge þat is huse lauerd is eauer hire unþeaw forte sechen in ȝong abute þe wahes to a murþrin hire þrinne þat heaued þrof is þe feont þe meistreþ ham alle aȝeines him ant his keis þe husebonde þat is wit warneþ his hus þus vre lauerd haueþ ileanett him froure of his dehtren þat beoþ to vnderstonden þe fowr heaued þeawes þe earste is warschipe icleopet ant te oþer is ihaten gastelich strengþe ant te þridde is meaþ rihtwisnesse þe feorþe Wit þe husbonde godes cunestable cleopeþ war schipe forþ ant makiþ hire durewart þe warliche loki hwam ha leote in ant ut ant of feor bihalde alle þe cuminde hwuch beo wurþe inȝong to habben oþer beon bisteken þrute Strengþe stont nest hire þat ȝef ei wule in warschipes vn þonkes warni strengþe fore þat is hire suster ant heo hit ut warpe þe þridde suster þat is meaþ hire he makeþ meistre ouer his willesfule hirþ þat we ear of speken þat ha leare ham mete þat me meosure hat þe middel of twa uueles for þat is þeaw in euch stude ant tuht forte halden ant hateþ ham alle þat nan of ham aȝein hire nohwer wid vnmeoþ ne ga ouer mete þe feorþe suster rihtwisnesse sit on hest as deme ant beateþ þeo þe aȝulteþ ant cruneþ þeo þe wel doþ ant demeþ euchan his dom efter his rihte for dret of hire nimeþ his 
hirþ euch efter þat he is warde to witene þe ehnen hare þe muþ his þe earen hare þe hondon hare ant euch alswa of þe oþre wit þat onont him ne schal nan unþeaw cumen iN As þis is ido þus ant is al stille þrinne warschipe þat aa is waker is offearet lest sum for truste him ant feole o slepe ant forȝeme his warde ant send ham in a sonde þat ha wel cnaweþ of feorren icumen forte offearen þeo þe beoþ ouer hardi ant þeo þe ȝemelese beoþ halden ham wakere he is underuon in ant swiþe bihalden of ham alle for lonc he is ant leane ant his leor deaþlich ant blac ant elheowet ant euch her þuncheþ þat stont in his heaued up warschipe hat him tellen biuoren hwet he beo ant hweonene he comme ant hwet he þer seche Ne mei ich he seiþ nohwer speoken bute ich habbe god lust lustniþ me þenne fearlac ich hatte ant am deaþes sonde ant deaþes munegunge ant am icumen biuore hire to warnin ow of hire cume warschipe þat best con bisetten hire wordes ant ec hire werkes spekeþ for ham alle ant freineþ hweonene he cume ant hwuch hird ha leade fearlac hire ontswereþ Ich nat nawt þe time for ha ne seide hit me nawt ah eauer lokiþ hwenne for hire wune is to cumen bi stale ferliche ant unmundlunge hwen me least weneþ of hire hird þat tu easkest Ich þe ondswerie ha lihteþ hwer se ha eauer kimeþ wiþ a þusent deoflen ant euch an bereþ a gret boc al of sunnen iwriten wiþ swarte smeale leattres ant an unrude raketehe gled read of fure forte binden ant to drahen in to in warde helle hwuch se he mei preoouin þurh his boc þat is on euch sunne enbre uedt þat he wiþ wil oþer wiþ word oþer wiþ werc wrahtte in al his lif siþe bute þat he haueþ ibet earþon wiþ soþ schrift ant wiþ deadbote ant warschipe hire easkeþ Hweonene cumest tu fearlac deaþes munegunge Ich cume he seiþ of helle Of helle ha seiþ warschipe ant hauest tu isehen helle ȝe seiþ fearlac witerliche ofte ant ilome Nu seiþ þenne warschipe for þi trowþe treoweliche tele us hwuch is helle ant hwet tu hauest isehen þrin ant ich he seiþ fearlac omi trewþe bluþeliche nawt tah efter þat hit is for þat ne mei na tunge tellen ah efter þat ich mei ant con þer towart ich chulle readien Helle is wid wiþ ute met ant deop wiþ ute grunde ful of brune uneuenlich for ne mei nan eorþlich fur euenin þer towart ful of stench unþolelich for ne mahte in eorþe na cwic þinge hit þolien ful of sorhe untalelich for ne mei na muþ for wrecchedom ne for wa rikenin hit ne tellen Se þicke is þrinne þe þosternesse þat me hire mei grapin for þat fur ne ȝeueþ na liht ah blent ham þe ehnen þe þer beoþ wiþ a smorþrinde smoke smeche forcuþest ant tah iþat ilke swarte þeosternesse swarte þinges ha iseoþ as deoflen þat ham mealliþ ant derueþ aa ant dreccheþ wiþ alles cunnes pinen ant iteilede draken grisliche ase deoflen þe forswolheþ ham ihal ant speoweþ ham eft ut biuoren ant bihinden oþer hwile torendeþ ham ant to cheoweþ ham euch greot ant heo eft iwurþeþ hal to a swuch bale bute bote as ha ear weren ant ful wel ha i seoþ ham to grisle ant to grure ant to echen hare pine þe laþe helle wurmes tadden ant froggen þe freoteþ ham ut te ehnen ant te nease gristles ant snikeþ in ant ut neddren ant eauraskes nawt ilich þeose her ah hundret siþe grisluker et muþ ant et earen ed ehnen ant ed neauele ant ed te breoste holke as meaþen iforrotet flesch eauergete þickest þer is remunge iþe brune ant toþes hechelunge iþe snawi weattres ferliche ha flutteþ from þe heate in to þe chele Ne neauer nuten ha of þeos twa hweþer ham þuncheþ wurse for eiþer is unþolelich ant iþis ferliche mong þe leatere þurh þe earre derueþ þe mare þat fur ham forbearneþ al to colen calde þat pich ham forwalleþ aþet ha beon for mealte ant eft acwikieþ anan to drehen al þat ilke ant muchedeale wurse a wiþ uten ende Ant tis ilke unhope is ham meast pine þat nan naueþ neauer mare hope of nan a couerunge Ah aren sikere of euch uuel to þurh leasten iwa from world in to worlde aa on echnesse Euch aþrusmeþ oþer ant euch is oþres pine Ant euchan heateþ oþer ant him seoluen as þe blake deouel ant eauer se ha i þis world luueden ham mare se ha þer heatieþ ham swiþere ant eiþer curseþ oþer ant fret of þe oþres earen ant te nease alswa Ich habbe bigunne to tellen of þing þat ich ne mahte nawt bringe to eni ende þah ich hefde a þusent tungen of stele ant talde aþet ha weren alle forwerede Ah þencheþ nu her þurh hwuch þe measte pine beo for þe leaste pine is se heard þat hefde a mon i slein ba mi feader ant mi moder ant al þe ende of mi cun ant i do me seoluen al þe scheome ant te hearm þat cwic mon mahte þolien ant ich isehe þes mon i þe ilke leaste pine þat ich iseh in helle Ich walde ȝef hit mahte beon þolien a þusent deaþes to a rudden him ut þrof swa is þe sihþe grislich ant reowþful to bihalden for þah neauer nere nan oþer pine bute to i seon eauer þe unseli gastes ant hare grisliche schape biseon on hare grimfule ant grurefule nebbes ant heren hare rarunge ant hu ha wiþ hokeres edwiteþ ant up breideþ euch an his sunnen þis schenþlac ant te grure of ham were unimete pine ant hure þolien ant a beoren hare unirude duntes wiþ mealles istelet ant wiþ hare eawles gled reade hare dustlunges as þah hit were a pilche clut euchan towart oþer imisliche pinen O helle deaþes hus wununge of wanunge of grure ant of granunge heatel ham ant heard wan of alle wontreaþes buri of bale ant bold of eauer euch bitternesse þu laþest lont of alle þu dorc stude ifullet of alle dreorinesses Ich cwakie of grisle ant of grure ant euch ban schokeþ me ant euch her me rueþ up of þi munegunge for nis þer na steuene bituhhe þe fordemde bute wumme ant wa is me and wa beo þe ant wa beo þe wa ha ȝeieþ ant wa ha habbeþ ne of al þat eauer wa is ne schal ham neauer wontin þe swuch wununge of earneþ for ei hwilinde blisse her o þisse worlde wel were him ȝef þat he neauer ibore nere bi þis ȝe mahen sumdel witen hwuch is helle for i wis ich habbe þrin isehen a þusent siþe wurse ant from þeonne kimeþ deaþ wiþ a þusent deoflen hiderwart as ich seide ant ich com þus quoþ fearlac forte warnin ow fore ant tellen ow þeos tidinges Nv lauerd godd quoþ warschipe wardi us ant werie ant rihte us ant reade hwet us beo to donne ant we beon þe warre ant wakere to witen us on euch half under godes wengen ȝef we wel werieþ ant witeþ ure hus ant godes deore tresor þat he haueþ bitaht us cume deaþ hwen he wule Ne þurue we nowþer beon of dred for hire ne for helle for ure deaþ biþ deore godd ant inȝong in to heouene of þeos fikelinde world ne of hire false blisse ne neome we neauer ȝeme for al þat is on eorþe nis bute as a schadewe for al wurþeþ to noht bute þat deore tresor godes deorewurþe feh þat is us bitaht to witene Ich habbe þeruore sar care for ich iseo seiþ warschipe hu þe unwhiht wiþ his ferd ase liun iburst ȝeaþ abuten ure hus sechinde ȝeornliche hu he hit forswolhe ant tis ich mei seiþ warschipe warnin ow of his laþ ant for his wrenches ah ich ne mei nawt aȝeines his strengþe Do nu quoþ strengþe warschipe suster þat te limpet to þe ant warne us of his wiheles for of al his strengþe ne drede we nawiht for nis his strengþe noht wurþ bute hwer se he ifindeþ eþeliche ant wake unwarnede of treowe bileaue þe apostle seiþ Etstont þen feont ant he fliþ anan riht schulde we þenne fleon him ȝenis godd ure scheld ant alle beoþ ure wepnen of his deore grace ant godd is on ure half ant stont bi us ifehte ȝef he schute towart me wiþ weole ant wunne of þe world wiþ este of flesches lustes of þulliche nesche wepnen ich mahte carien summes weis ah ne mei me na þing heardes offearen ne nowcin ne na wone falsi min heorte ne wursi mi bileaue towart him þat ȝeueþ me alle mine strengþen For ba me ah quoþ meaþ ant for heart of nowcin ant for wone of wunne dreden ant carien for moni for to muchel heard of wa þat he dreheþ forȝet ure lauerd ant ma þah for nesche ant for flesches licunge for ȝemeþ ham ofte bituhhen heard ant nesche bituhhe wa of þis world ant to muche wunne bituhhe muchel ant lutel is in euch worldlich þing þe middel wei ȝuldene ȝef we hire haldeþ þenne gawe sikerliche ne þerf us nowþer for deaþ ne for deouel dreden hwet se beo of heardes ne drede ich nawiht nesches for ne mei na wunne ne na flesches licunge ne licomlich este bringe me ouer þe midel of mesure ant of mete Rihtwissnesse spekeþ nu Mi suster ha seiþ warschipe þe haueþ wit ant schad bituhhe god ant uuel ant wat hwet is in euch þing to cheosen ant to schunien readeþ us ant leareþ forte ȝeme lutel alle fallinde þing ant witen warliche þeo þe schulen a lesten ant seiþ as ha soþ seiþ þat þurh unweotenesse ne mei ha nawt sunegin ant tah nis nawt siker of þe unwihtes strengde as þeo þe halt hire wac þah ha beo muche wurþ ant ure alre ehnen demeþ hire unmihti onont hire seoluen to etstonden wiþ his turnes ant deþ ase þe wise Mi suster strengþe is swiþe bald ant seiþ þat nawiht heardes ne mei hire offearen ah þah ha ne trust nawt on hire ahne wepnen ah deþ o godes grace ant þat ich demi riht ant wisdom to donne Mi þridde suster meaþ spekeþ of þe middel sti bituhhe riht ant luft þat lut cunnen halden ant seiþ i nesche ha is bald ant heard mei hire offearen ant for þi ne ȝelpeþ ha of na sikernesse ant deþ as þe wise Mi meoster is to do riht forte demen ant ich deme me seolf þat ich þurh me ne do hit nawt for al þat god is of godd þat we her habbeþ Nu is riht þenne þat we demen us seolf eauer unmihtie to werien ant to witen us oþer ei god to halden wiþ ute godes helpe Þe rihtwise godd wule þat we demen us seolf eþeliche ant lahe Ne beo we neauer swucche for þenne demeþ he us muche wurþ ant gode ant halt for his dehtren for þah mi forme suster war beo of euch uuel ant min oþer strong beo to ȝeines euch nowcin ant mi þridde meaþful in alles cunnes estes ant ich do riht ant deme bute we wiþ al þis milde beon ant meoke ant halden us wake godd mei mid rihte fordemen us of al þis þurh ure prude ant for þi is riht dom þet we al ure god þonkin him ane Wiit þe husebonde godes cunestable hereþ alle hare sahen ant þonkeþ god ȝeorne wiþ swiþe glead heorte of se riche lane as beoþ þeos sustren his fowr dehtren þat he haueþ ileanet him on helpe forte wite wel ant werien his castel ant godes deorewurþe feh þat is biloke þrinne Þe willesfule husewif halt hire al stille ant þa al þat hird þat ha wes i wunet to dreaien efter hire turneþ ham treowliliche to wit hare lauerd ant to þeos fowr sustren Vmben ane stunde spekeþ eft warschipe ant seiþ ich iseo a sonde cumen swide gledd icheret feier ant freolich ant leofliche aturnet let him in seiþ wit ȝef godd wule he bringeþ us gleade tidinges ant þat us were muche neod for fearlac deaþes sonde haueþ wiþ his offearet us swiþe mid alle warschipe let him in ant he gret wit þen lauerd ant al þat hird seoþen wiþ lahhinde chere ant ha ȝeldeþ him his gretunge ant beoþ alle ilihtet ant igleadet ham þuncheþ of his onsihþe for al þat hus schineþ ant schimmeþ of his leome he easkeþ ham ȝef ham biluueþ to heren him ane hwile ȝe quoþ ha rihtwisnesse wel us biluueþ hit ant wel is riht þat we þe liþeliche lustnin Hercniþ nu þenne he seiþ ant ȝeornliche understondeþ Ich am murþes sonde ant munegunge of eche lif ant liues luue i haten ant cume riht from heouene þat ich habbe isehen nu ant ofte ear þe blisse þat na monnes tunge ne mei of tellen þe iblescede godd iseh ow offruhte ant sumdel drupnin of þat fearlac talde of deaþ ant of helle ant sende me to gleadien ow nawt for þi þat hit ne beo al soþ þat he seide ant þat schulen alle uuele fondin ant ifinden Ah ȝe wiþ þe fulst of godd ne þurue na þing dreden for he sit on heh þat is ow on helpe ant is al wealdent þat haueþ ow to witene A seiþ warschipe welcume liues luue ant for þe luue of godd seolf ȝef þu eauer sehe him tele us sumhwet of him ant of his eche blisse ȝe iseoþ quod liues luue Murhdes sonde Ich habbe isehen him ofte nawt tah alswa as he is for aȝein þe brihtnesse ant te liht of his leor þe sunne gleam is dosc ant þuncheþ aschadewe ant for þi ne mahte ich nawt aȝein þe leome of his wlite lokin ne bihalden bute þurh a schene schawere bituhhe me ant him þat schilde mine ehnen Swa ich habbe ofte isehen þe hali þrumnesse feader ant sune ant hali gast þreo an untodealet ah lutle hwile ich mahte þolie þe leome ah summes weis ich mahte bihalden ure lauerd ihesu crist godes sune þat bohte us o rode Hu he sit blisful on his feader riht half þat is al wealdent rixleþ i þat eche lif bute linnunge se unimete feier þat te engles ne beoþ neauer ful on him to bihalden ant ȝet ich iseh etscene þe studen of his wunden ant hu he schaweþ ham his feader to cuþen hu he luuede us ant hu he wes buhsum to him þe sende him swa to alesen us ant bisecheþ him a for moncunnes heale Efter him ich iseh on heh ouer alle heouenliche þe eadi meiden his moder marie inempnet sitten in a trone se swiþe briht wid ȝimmes istirret ant hire wlite se weoleful þat euch eorþlich liht is þeoster þer o ȝeines þear ich iseh as ha bit hire deore wurþe sune se ȝeornliche ant se inwardliche for þeo þat hire seruiþ ant he hire ȝetteþ blideliche al þat ha bi secheþ Þet liht þa ich ne mahte lengre þolien Ich biseh to þe engles ant to þe archangles ant to þe oþre þe beoþ buuen ham iblescede gastes þe beoþ a biuore godd ant seruiþ him eauer ant singeþ a unwerȝeþ Nihe wordes þer beoþ ah hu ha beoþ iordret ant sunderliche isette þe an buue þe oþre ant euchanes meoster were long to tellen Se muche murhþe ich hefde on hare on sihþe þat ne mahte ich longe hwile elles hwider lokin Efter ham ich iseh towart te patriarches ant te prophetes þe makied swuch murhþe þat ha aren nuþe i þat ilke lont of blisse þat ha hefden of feor igret ear on eorþe ant seoþ nu al þat isoþet þat ha hefden longe ear icwiddet of ure lauerd as he hefde ischawed ham igastelich sihþe Ich iseh þe apostles poure ant lah on eorþe ifullet ant biȝoten al of unimete blisse sitten i trones ant al under hare uet þat heh is i þe worlde ȝarowe forte demen i þe dei of dome kinges ant keiseres ant alle cunreadnes of alle cunnes ledenes Ich biheolt te Martyrs ant hare unimete murhþe þe þoleden her pinen ant deaþ for ure lauerd ant lihtliche talden to alles cunnes neowcins ant eorþliche tintreohen aȝeines þe blisse þat godd in hare heorte schawede ham to cumene Efter ham ich biheolt þe cunfessurs hird þe liueden igod lif ant haliche deiden þe schineþ as doþ steorren iþe eche blissen ant seoþ godd in his wlite þat haueþ alle teares iwipet of hare ehnen Ich iseh þat schene ant þat brihte ferreden of þe eadi meidnes ilikest towart engles ant feolohlukest wiþ ham blissin ant gleadien þe libbinde iflesche ouergaþ flesches lahe ant ouercumeþ cunde þe leadeþ heouenlich lif in eorþe as ha wunieþ hare murhþe ant hare blisse þe feierlec of hare wlite þe swetnesse of hare song ne mei na tunge tellen Alle ha singeþ þe þer beoþ Ah hare song ne mahe nane buten heo singen Se swote smal ham folheþ hwider se ha wendeþ þat me mahte libben aa bi þe swotnesse hwam se heo bisecheþ fore is sikerliche iborhen for aȝein hare bisocnen godd him seolf ariseþ þat alle þe oþre halhen sittende ihereþ Swiþe wel quoþ warschipe likeþ us þat tu seist Ah nu þu hauest se wel iseiþ of euch a setnesse of þe seli sunderlepes sumhwet sei us nu hwuch blisse is to alle iliche meane ant liues luue hire ondswereþ Þe imeane blisse is seouenfald lengþe of lif wit ant luue ant of þe luue a gleadunge wiþute met murie loft song ant lihtschipe ant sikernesse is þe seoueþe þah ich þis seiþ warschipe sumdel understonde þu most unwreo þis witerluker ant openin to þeos oþre ant hit schal beon seiþ liues luue warschipe as þu wilnest Ha liuieþ a in awlite þat is brihtre seoueualþ ant schenre þen þe sunne ant eauer in a strengþe to don buten euch swinc al þat ha wulleþ ant eauer mare in a steal in al þat eauer god is wiþ ute wonunge wiþ uten euch þing þat mahe hearmin oþer eilin in al þat eauer is softe oþer swote ant hare lif is godes sihþe ant godes cnawlechunge as ure lauerd seide þat is quod he eche lif to seon ant cnawen sod godd ant him þat he sende ihesu crist ure lauerd to ure alesnesse ant beoþ for þi ilich him iþe ilke wlite þat he is for ha seoþ him as he is nebbe to nebbe Ha beoþ se wise þat ha witen alle godes reades his runes ant his domes þe derne beoþ ant deopre þen eni sea dingle ha seoþ igodd alle þing ant witen of al þat is ant wes ant eauer schal iwurden hwet hit beo hwi ant hwerto ant hwer of hit bigunne Ha luuieþ god wiþ ute met for þat ha understondeþ hu he haueþ bi ham idon þurh his muchele godlec ant hwet ha ahen his deorewurde milce to ȝelden ant euch an luueþ oþer ase muchel as him seoluen Se gleade ha beoþ of godd þat al is hare blisse se muchel þat ne mei hit munne na muþ ne spealie na speche for þi þat euchan luueþ oþer as him seoluen Euchan haueþ of odres god ase muche murhþe as of his ahne bi þis ȝe mahen seon ant witen þat euchan haueþ sunderlepes ase feole gleadschipes as ha beod monie alle ant euch of þe ilke gleadschipes is to eauer euch an ase muche gleadunge as his ahne sunderliche ȝet ouer al þis hwen euchan luueþ godd mare þen him seoluen ant þen alle þe odre mare he gleadeþ of godd wiþ uten ei etlunge þen of his ahne gleadunge ant of alle þe oþres Neomeþ nu þenne ȝeme ȝef neauer anes heorte ne mei in hire und eruon hire ahne gleadunge sunderliche iseide so unim ete muchel is þe anlepi blisse þat ha nimeþ in hire þus monie ant þus muchele for þi seide ure lauerd to þeo þe him hefden icwemet Intra in gaudium et cetera Ga quoþ he in to þi lauerdes blisse þu most al gan þrin ant al beon bigotten þrin for in þe ne mei hit nanesweis neomen in her of ha herieþ godd ant singeþ a un werget eauer iliche lusti in þis loft songes as hit iwriten is Beati qui habitant et cetera Eadi beoþ þeo lauerd þe iþin hus wunieþ ha schulen herien þe from worlde into worlde Ha beoþ alle ase lihte ant as swifte as þe sunne gleam þe scheot from est into west ase þin ehelid tuneþ ant openeþ for hwer se eauer þe gast wule þe bodi is anan riht wiþ ute lettunge for ne mei ham na þing aȝeines etstonden for euch an is al mihti to don al þat he wule ȝe makie to cwakien heouene ba ant eorþe wiþ his an finger Sikere ha beoþ of al þis of þulli lif of þulli wit of þulli luue ant gleadunge þrof ant of þulli blisse þat hit ne me neauer mare lutlin ne wursin ne neome nan ende þis lutle ich habbe iseid of þat ich iseh in heouene ah nower neh ne neh ich al ne þat ȝet þat ich iseh ne ne con ich half tellen Witerliche quoþ warschipe wel we understondeþ þat tu hauest ibeo þear ant soþ hauest iseid trof efter þi sihþe ant wel is him þat is war ant bisiþ him hu he mahe beast halden his hus þat godes tresor is in aȝeines godes unwine þe weorreþ þer towart a wiþ unþeawes for þet schal bringen him þider as he schal al þis þat tu hauest ispeken of an hundret siþe mare of blisse buten euch bale folhin ant ifinden Quoþ strengþe hwen hit swa is hwet mei tweamen us from godd ant halden us þeonne ih am siker ine godd þat ne schal lif ne deþ ne wa ne wunne nowþer to dealen us ant his luue ah al þis us haueþ igarc ket ȝef we as treowe tresures witeþ wel his tresor þat is bitaht us to halden as we schulen ful wel under his wengen Warpeþ ut quoþ warschipe farlac ure fa nis nawt riht þat an hus halde þeos tweien for þer as murþes sonde is ant soþ luue of eche lif farlac is fleme nu ut quoþ strenþe farlac ne schaltu na lengere leuen in ure ende nu quoþ ich seide for god al þat ich seide ant þah hit muri nere nes na lessere mi tale þen wes murhþes sondes ne unbihefre to ow þah hit ne beo so licwurþe ne icweme Eiþer of ow haueþ his stunde to speokene ne nis incker noþres tale to schunien in his time þu warnest of wa he telleþ of wunne muche neod is þat me ow ba ȝeornliche hercni Flute nu farlac þah hwil liues luue is herinne ant þole wiþ efne heorte þe dom of rihtwisnesse for þu schalt ful bliþeliche beon underfon in as ofte as liues luue stinteþ forto spekene Nv is wil þat husewif al stille þat er wes so willesful Al ituht efter wittes wissunge þat is husebonde ant Al þat hird halt him stille þat wes iwunet to beon fulitohen ant don efter wil hare lefdi Ant nawt efter wit lustneþ nu his lare ant fondeþ euer euchan efter þat him limpeþ to þurh þeos twa sonden þat ha iherd habbeþ ant þat fowr sustren lerden þruppe for euch unþeawes inȝong his warde te witene ant te warden treowliche Þvs ah mon te þenchen ofte Ant ilome Ant wiþ þulliche þohtes awecchen his heorte þe islep of ȝemeles forȝet hire sawle heale efter þeos twa sonden From helle sihþe biseon to þe blisse of heouene To habben farlac of þat an luue toward þat oþer ant leaden him ant hinen þat beoþ his limen alle nawt efter wil þe untohe lefdi ant his lust leareþ ah efter þat wit wule þat is husebonde tuhten ant teachen þat wit ga euer biuore ant teache wil efter him to al þat he dihteþ ant demeþ to donne ant wiþ þe fowr sustren þer fore þe fowr heued þeawes Warschipe Strencþe in godd Ant Meþ Ant Rihtwisnesse witen godes treosor þat is his ahne sawle iþe hus of þe bodi from þe þeof of helle þulli þoht makeþ mon te fleon alle unþeawes ant ontent his heorte toward þe blisse of heouene þat ure lauerd ȝeue us þurh his hali milce þat wiþ þe feder ant e sune ant e hali gast rixleþ in þreo had a buten ende AMEN 

biddeþ a pater noster for iohan þat þeos boc wrat 

Hwa se þis writ haueþ ired 
Ant crist him haueþ swa isped 
Ich bidde 
Þet ȝe bidden ofte for me 
Aa pater noster ant aue marie 
Þet ich mote þat lif her drehen 
Ant ure lauerd wel icwemen 
I Mi ȝuheþe ant in min elde 
Þet ich mote ihesu crist mi sawle ȝelden 
AMEN 